
<篇名>金匮钩玄
书名：金匮钩玄
作者：朱震亨  
朝代：元  
年份：公元1358年  



<目录>卷第一

<篇名>中风

属性：大率主血虚。有痰以治痰为先，或虚挟火与湿；亦有死血留滞者，外中于风者；亦有中气者，当从痰治， 
顺气化痰。若口开、手撒、眼合、遗尿、吐沫直视、喉如鼾睡、肉脱筋痛者，皆不治。 
半身不遂，大率多痰。在左属死血、无血；在右属痰、有热、气虚。 
病若在左者，四物汤等加桃仁、红花、竹沥、姜汁；在右者，二陈汤、四君子等加竹沥、姜汁。 
痰壅盛者、口眼 斜者、不能言者，皆当吐。 
吐法∶轻用瓜蒂、虾汁、皂角；重用藜芦半钱或三分，加麝香灌入鼻内或口内，吐痰出。一吐不已，再吐 
之。亦有虚而不可吐者。 
气虚卒倒，参 补之。 
气虚有痰，浓参汤合竹沥、姜汁。 
血虚，宜四物汤，俱用姜汁炒；恐泥痰，再加竹沥、姜汁入内服；能食者，去竹沥，加荆沥。 
又法∶以猪牙皂角、白矾等分为末，姜汤调下，名稀涎散。 
血虚者，四物汤补之。挟痰者，亦用姜汁、竹沥。 
脉诀内言诸不治证，见则不可治，筋枯者不治。举动则 
筋痛者，是筋枯，以其无血滋润故也。 
治痰∶气实能食，用荆沥；气虚少食，用竹沥。此二味用开经络，行血气。入四物汤中，必用姜汁助之。 
肥白人多湿，少用附子、乌头行经。 
初昏倒，急掐人中至醒，然后用去痰药，二陈汤、四物、四君子等汤加减用。 



<目录>卷第一

<篇名>六郁

属性：戴云∶郁者，结聚而不得发越也。当升者不得升，当降者不得降，当变化者不得变化也。此为传化失常， 
六郁之病见矣。气郁者，胸胁痛，脉沉涩；湿郁者，周身走痛，或关节痛，遇阴寒则发，脉沉细；痰郁者，动 
则即喘，寸口脉沉滑；热郁者，瞀，小便赤，脉沉数；血郁者，四肢无力，能食，便红，脉沉；食郁者，嗳酸 
腹饱不能食，人迎脉平和，气口脉紧盛者是也。 
气血中和，万病不生，一有怫郁，诸病生焉。 
气郁∶香附子、苍术、川芎。 
湿郁∶苍术、川芎、白芷。 
痰郁∶海石、香附、南星、栝蒌。 
热郁∶青黛、香附、苍术、川芎、栀子。 
血郁∶桃仁、红花、青黛、川芎、香附。 
食郁∶苍术、香附、针沙（醋炒）、山楂、神曲（炒）。 
春加芎，夏加苦参，秋冬加吴茱萸。 
越鞠丸，解诸郁，又名芎术丸。 
苍术 香附 抚芎 神曲 栀子 等分为末，水丸，如绿豆大。 
凡郁皆在中焦，以苍术、抚芎、开提其气以升之。假如 
食在气上，提其气则食自降。余皆仿此。 



<目录>卷第一

<篇名>癞

属性：大风病，是受得天地间杀物之气，古人谓之疠风者，以其酷烈暴悍可畏耳。人得之者，须分在上、在下。 
夫在上者，以醉仙散取涎血于齿缝中出；在下者，以通天散取恶物陈虫于谷道中出。取出虽有道路之异，然皆 
不外乎阳明一经。治此证者，须知此意。看其疙瘩与疮，上先见者、上体多者，在上也；下先见者、下体多 
者，在下也。上下同得者，在上复在下也。阳明胃经与大肠无物不受，此风之入人也。气受之，则在上多；血 
受之，则在下多；血气俱受之者，上下俱多也。自非医者神手，病者铁心，罕有免此。夫从上从下以渐而来 
者，皆可治。人见其病势之缓，多忽之。虽按法施治，病已痊可，若不能忌口、绝色，皆不免再发，发则终于 
不能救也。余曾治五人中间，唯一妇人不再发，以其贫甚而且寡，无物可吃也。余四人，三、四年后皆再发。 
孙真人云∶吾尝治四五十人，终无一人免于死。非真人不能治，盖无一人能守禁忌耳。此妇人本病药外，又服 
百余帖加减四物汤，半年之上，方得经行，十分安愈。 
治法∶在上者醉仙散，在下者通天再造散。后用通神散，及三棱针于委中出血。但不能忌口、绝房者，不 
治之也。 
醉仙散∶ 
胡麻仁 牛蒡子 蔓荆子 枸杞子（各半两为粗末，同炒紫色） 白蒺藜 苦参 栝蒌根 防风（各半两） 
上八味为细末，每一两半入轻粉三钱，拌匀。大人一钱，空心，日午、临睡各一服，淡茶调下。五七日间， 
必于齿缝中出臭涎水，浑身觉痛，昏闷如醉，利下恶臭屎为度。量大 
小虚实加减与之。证候重而急者，须以再造散下之，候补养得还，复与此药吃。须断盐酱醋诸般鱼肉椒料果子 
烧炙等物，止可淡粥及淡煮熟时菜食之。茄尚不可食，惟有乌稍蛇、菜花蛇可以淡酒煮熟食之，以助药力。 
再造散∶郁金（半两，生用） 大黄（一两，炮） 皂角刺（一两，黑者大者） 白牵牛（头末六钱半， 
炒半生用之。） 
上为末，五钱临夜冷酒调下。以净桶伺候泄出虫。如虫口黑色，乃是多年虫；口如赤色，是近者。三数日 
又进一服，直候无虫，即绝根也。 



<目录>卷第一

<篇名>寒

属性：（主乎温散。） 
有卒中天地之寒气，有口伤生冷之物。 
戴云∶此伤寒，谓身受肃杀之气，口食冰水瓜果冷物之类。病者，必脉沉细、手足冷、息微、身倦，虽身 
热亦不渴，倦言语。或遇热病，误用此法，轻者至重，重者至死。凡脉数者、或饮水者、或烦躁动摇者、皆是 
热病。寒热二证，若水火也，不可得而同治，误即杀人。学人慎之。 



<目录>卷第一

<篇名>伤寒

属性：伤寒，必须身犯寒气，口食寒物者，从补中益气汤中加发散药。属内伤者，十居八九。其法∶邪之所凑， 
其气必虚，只用补中益气汤中，从所见之证，出入加减。气虚热甚者，少用附子，以行参 之剂。如果气虚 
者，方可用此法。以上伤寒治法，可用于南方，不宜北。 



<目录>卷第一

<篇名>暑

属性：戴云∶暑乃夏月炎暑也，盛热之气着人也。有冒、有伤、 
有中、三者有轻重之分，虚实之辩。或腹痛水泻者，胃与大肠受之；恶心者，胃口有痰饮也；此二者，冒暑也。 
可用黄连香薷饮。盖黄连退暑热，香薷消蓄水。或身热头疼躁乱不宁者，或身如针刺者，此为热伤在分肉也。 
当以解毒白虎汤加柴胡。气如虚者，加人参。或咳嗽发寒热、盗汗出不止、脉数者，热在肺经，用清肺汤、柴 
胡天水散之类。急治则可，迟则不可治矣。或火乘金也，此为中暑。凡治病须要明白辨别，慎勿滚同施治。春 
秋间亦或有之，切莫执一。随病处方为妙。 
黄连香薷饮，挟痰加半夏，乘虚加人参、黄 ，或清暑益气汤加减用之。 



<目录>卷第一

<篇名>注夏

属性：（属阴虚，元气不足。） 
戴云∶秋初夏末，头痛脚软，食少体热者是也。补中益气汤去柴胡、升麻，加炒黄柏。挟痰，止用南星、 
半夏、陈皮之类；或生脉散出千金方。 



<目录>卷第一

<篇名>暑风

属性：戴云∶暑风者，夏月卒倒不省人事者是也。有因火者，有因痰者。火，君相二火也；暑，天地二火也； 
内外合而炎烁，所以卒倒也。痰者，人身之痰饮也，因暑气入，而鼓激痰饮，塞凝心之窍道，则手足不知动蹑 
而卒倒也。此二者皆可吐。内经曰∶火郁则发之。挟火挟痰实者，可用吐法。吐即发散也。量其虚实而吐之， 
吐醒后，可用清剂调治之。 



<目录>卷第一

<篇名>湿

属性：戴云∶湿有自外入者，有自内出者，必审其方土之致病 
源。东南地下多阴雨地湿，凡受必从外入，多自下起，以重腿香港脚者多。治当汗散；久者，宜疏通渗泄。西北 
地高，人多食生冷湿面，或饮酒后，寒气怫郁，湿不能越，作腹皮胀痛，甚则水鼓胀满，或通身浮肿如泥，按 
之不起，此皆自内而出也。辨其元气多少，而通利其二便，责其根在内也。此方土内外，亦互相有之，但多少 
不同，须对证施治，不可执一。 
本草苍术治湿，上下俱可用。 
二陈汤加酒芩、羌活、苍术、散风之药，行湿最妙。 



<目录>卷第一

<篇名>内伤

属性：内伤∶病退后燥渴不解者，有余热在肺家，可用参苓甘草少许，姜汁冷服；或茶匙挑姜汁与之。虚者可 
用人参汤。世之病此者为多，但有挟痰者，有挟外邪者，有热郁于内而发者，皆以补元气为主。看其所挟之病， 
而兼用药。 



<目录>卷第一

<篇名>火

属性：有可发者二∶风寒外来者可发，郁者可发。 
阴虚火动难治。火郁当发看何经；轻者可降，重则从其性升之，实火可泻。小便降火极速。 
凡气有余便是火。 
火急甚重者，必缓之，生甘草兼泻兼缓，人参、白术亦可。 
人壮气实、火盛颠狂者，可用正治，或硝冰水饮之。人虚，火盛狂者，可用生姜汤与之。若投以冰水正 
治，立死。有补阴即火自降者，炒黄柏、地黄之类。 
山栀子仁大能降火，从小便泄去。其性能屈曲下行，降 
火人所不知。 
凡火盛者，不可骤用凉药，必用温散。 
又方∶左金丸治肝火 
黄连（六两） 茱萸（一两或半两） 水为丸。白汤下五十丸。 



<目录>卷第一

<篇名>伤风

属性：戴云∶新咳嗽，鼻塞声重者是也。 
属肺者多，散宜辛温或辛凉之剂。 



<目录>卷第一

<篇名>发斑

属性：（属风热。） 
戴云∶斑，有色点而无头粒者是。如有头粒，即疹也。风热挟痰而作，自里而发于外，通圣散消息，当以 
微汗而散之。下之，非理也。 
内伤斑者，胃气极虚，一身火游行于外所致。宜补以降之。发斑似伤寒者，痰热之病发于外，微汗以散 
之。下之，非理也。 



<目录>卷第一

<篇名>疹

属性：戴云∶疹，浮小有头粒者是。随出即收，收则又出者是也。非若斑之无头粒也。当明辨之。 
属热与痰在肺，清肺火降痰，或解散出汗，亦有可下者。 



<目录>卷第一

<篇名>温病

属性：众人病一般者是也。又谓之天行时疫。有三法∶宜补、宜降、宜散。 
又方∶ 
大黄 黄芩 黄连 人参 桔梗 防风 苍术 滑石 香附 人中黄 
上为末，神曲为丸。每服五七十丸。分气血痰作汤使∶气虚，四君子汤；血虚，四物汤；痰多，二陈汤送 
下。如热甚者，可用童子小便送下。 
大头天行病，东垣有方∶ 
羌活 酒芩 大黄（酒蒸） 
冬温为病，非其时而有其气者。冬时君子当闭藏，而反发泄于外。专用补药带表。 
又方∶以竹筒两头留节，中作一窍，纳甘草于中，仍以竹木钉闭窍，于大粪缸中浸一月，取出晒干，专治疫毒。 



<目录>卷第一

<篇名>疟

属性：（有风、有暑、有食、老疟、疟母、痰病。） 
老疟病∶此系风暑入阴分。在脏用血药∶川芎、抚芎、红花、当归，加苍术、白术、白芷、黄柏、甘草煎。 
露一宿，次早服之。无汗要有汗，散邪为主，带补。有汗要无汗，正气为主，带散。有疟母者，用丸药消导， 
醋煮鳖甲为君，三棱、蓬术、香附随证加减。 
三日一发者，受病一年。间发者，受病半年。一日一发者，受病一月。连二日发者，住一日者，气血俱受 
病。一日间一日者，补药带表。药后用疟丹截之。在阴分者用药彻起，在阳分方可截之。 
又方∶ 
草果 知母 槟榔 乌梅 常山 甘草（炙） 穿山甲（炮） 用水酒一大碗，煎至半碗，露一宿。临发 
日前二时，温服。如吐，则顺之。 
截疟青蒿丸∶ 
青蒿（一两） 冬青叶（二两） 马鞭草（二两） 官桂（二两） 
上三叶，皆晒干，秤为末，法丸如胡椒子大。每两作四服。于当发前一时服尽。 
大法∶暑风必当发汗。夏月多在风凉处歇，遂闭其汗，而不泄。因食者，从食上治。 
疟而虚者，须先用参术一二帖，托住其气不使下陷，后用他药。治内伤挟外邪者同法。内必主痰，必以 
汗解，二陈汤加常山、柴胡、黄芩、草果。 
疟而甚者，发寒热、头痛如破、渴而饮水、自汗。可与参、 、术、苓、连、栀子、川芎、苍术、半夏等治。 
久病疟，二陈汤加川芎、苍术、柴胡、葛根、白术，一补一发。 



<目录>卷第一

<篇名>咳嗽

属性：风寒、火（主降火）、劳、肺胀、火郁、痰（主降痰）。 
戴云∶风寒者，鼻塞、声重、恶寒者是也；火者，有声、痰少、面赤者是也；劳者，盗汗出，兼痰者，多 
作寒热；肺胀者，动则喘满，气急息重；痰者，嗽动便有痰声，痰出嗽止。五者大概耳，亦当明其是否也。 
风寒，行痰开腠理。二陈汤加麻黄、杏仁、桔梗。 
火，降火、清金、化痰。 
劳，四物汤中加竹沥、姜汁。必以补阴为主。 
肺胀而嗽者，用诃子、青黛、杏仁。诃子能治肺气，因火伤极，遂成郁遏胀满，取其味酸苦，有收敛降火 
之功。佐以海蛤粉、香附、栝蒌、青黛、半夏曲。 
食积痰作嗽发热者，半夏、南星为君，栝蒌、萝卜子为臣，青黛、石碱为使。 
火郁嗽者，诃子、海石、栝蒌、青黛、半夏、香附。 
咳嗽声嘶者，此血虚受热也。用青黛、蛤粉，蜜调服。 
久嗽风入肺，用鹅管石、雄黄、郁金、款冬花碾末和艾中，以生姜一片留舌上灸之，以烟入喉中为度。 
干咳嗽者，难治。此系火郁之证，乃痰郁火邪在中。用苦梗以开之，下用补阴降火。不已，则成劳，倒仓 
好。此证不得志者有之。 
嗽而胁痛，宜疏肝气，用青皮等方。在后，二陈汤内加南星、香附、青黛、姜汁。 
治嗽药，大概多用生姜者，以其辛散也。 
上半日嗽多者，属胃中有火。贝母、石膏能降胃火。 
午后嗽多者，此属阴虚。必用四物汤加知母、黄柏，先降其火。 
五更嗽多者，此胃中有食积，至此时候，流入肺金。知母、地骨皮降肺火。 
火气浮于肺者，不宜用凉药，用五味、五倍敛而降之。有痰因火逆上者，先治火，后治其痰也。 
肺虚甚者用参膏，此好色肾虚有之。以生姜、陈皮佐之。大概有痰者，可加痰药治之。 
治嗽多用粟壳，不必疑，但要先云病根，此乃收后之药也。师云∶阴分嗽者，多属阴虚治之也。 
有嗽而肺胀壅遏不得眠者，难治。 
治嗽烟筒∶ 
佛耳草 款冬花 鹅管石 
上为末，用纸卷烧其烟熏之；或白汤调亦得。 
治嗽有痰，天突、肺 二穴灸。治嗽泄火热，大泻肺气，三椎骨下横过各一寸半是穴。 
嗽∶春是春升之气，用清药，二陈加薄、荆之类；夏是火炎上，最重芩、连；秋是湿热伤肺；冬是风寒外 
来，用药发散之后，以半夏必逐去痰，庶不再来。 
又方∶治嗽劫药。 
五味子（半两） 五倍子（一钱） 甘草（二钱半） 风化硝（一钱） 为末以蜜为丸，噙化之。 



<目录>卷第一

<篇名>痰

属性：（脉浮当吐。） 
凡治痰，用利药过多，致脾气下虚，则痰反易生多。 
湿痰用苍术。 
老痰∶海石、半夏、栝蒌子、香附、五倍子。 
热痰用青黛、黄连。 
食积痰∶神曲、麦 、山楂子。 
痰在肠胃间者，可下而愈。痰在经络中者，非吐不可出。吐法中就有发散之义也。 
膈上之痰，必用吐之，泻亦不能去也。 
气实痰热结在上者，则吐。吐难得出，或成块，或吐咯不出，气滞兼郁者，此则难治矣。 
胶固者，必用吐之。 
吐法兼用牙茶、齑水、姜汁、醋少许，栝蒌散少许，加防风、桔梗，皆升动其气，便吐也。 
吐法∶用附子尖 桔梗芦 人参芦 瓜蒂 砒（不甚用） 藜芦 艾叶 末茶 
上药，此皆自吐，不用手探。但药但汤，皆可吐。 
吐法∶先以布搭膊勒腰，于不通风处行此法。 
萝卜子半升擂和，以浆水一碗，滤去粗，入少油与蜜，旋至半温。服后，以鹅翎探吐。凡用鹅翎，须以 
桐油浸，却以皂角水洗去肥，晒干用之。 
又法∶用虾带壳半斤，入酱、葱、姜等料物煮汁。先吃虾，后饮汁，以翎勾引吐，必须紧勒肚腹。 
二陈汤一身之痰都能管。如在下，加下引药；如在上，加上引药。 
凡人身上中下有块者，多是痰也。问其平日好食何物，吐下后用药。 
许学士用苍术治痰饮成窠囊一边，行极效。痰挟瘀血，遂成窠囊。 
痰之清者属寒，用二陈汤之类。 
内伤挟痰，必用人参、黄 、白术之属，多用姜汁传送。或用半夏之属。虚甚者，宜加竹沥。 
痰热者多挟风，外证为多。 
湿者多软，如身倦而重之类。热者清之；食积者必用攻之；兼气虚者，用补气药补之。 
因火盛逆上者，治火为先。白术、黄芩、石膏之类。中气不足，则加人参、白术。痰之为物，随气升 
降，无处不到。 
脾虚者，清中气。二陈加白术之类，兼用提药。 
中焦有痰与食积，胃气赖其所养，卒不便虚。若攻之尽，则虚矣。 
眩晕嘈杂，乃火动其痰。用二陈汤加栀子芩连类。 
噫气吞酸，此系食郁有热，火气上动。以黄芩为君，南星、半夏为臣，橘红佐之。热多者，加青黛。 
痰在胁下，非白芥子不能达。 
痰在皮里膜外者，非姜汁、竹沥不可达。 
痰在膈间，使人颠狂健忘，宜用竹沥。风痰亦服竹沥，又能养血。痰在四肢，非竹沥不开。 
痰结核在咽喉，燥不能出，入化痰药加软坚咸药。 
杏仁 海石 桔梗 连翘 栝蒌仁 
少佐朴硝，以姜汁、蜜、调丸。噙化之。 
海粉即海石。热痰能降，湿痰能燥，结痰能软，顽痰能消。可入丸子、末子，不可入煎药。 
黄芩治热痰，假以降其热也。 
竹沥滑痰，非姜汁不能行经络也。 
枳实泻痰，能冲墙壁。五倍子能治老痰。 
小胃丹治膈上痰，热风痰，湿痰，肩膊诸痛，然能损胃气。食积痰实者，用之不宜多。 
青礞石丸去湿痰，重在风化硝。 
润下丸降痰最妙。 
陈皮（半斤，去白，以水化盐半两，拌陈皮，令得所煮，候干，炒燥。一方，不去白） 甘草（一两，炙） 
上为末，蒸饼丸，绿豆大。每服三十五丸，温水下。 
油炒半夏，大治湿痰，又治喘，止心痛。粥丸。姜汤下三十丸。 
痰方∶ 
黄芩（空心） 香附 半夏（姜制） 贝母 以上治湿痰。加栝蒌仁、青黛作丸子，治热痰。 
中和丸治湿痰气热。 
苍术 黄芩 香附 半夏 各等分，为末，粥丸。 
燥湿痰方，亦治白浊因痰者。 
南星（一两） 半夏（一两） 蛤粉（二两） 青黛（为衣） 
上为末，神曲糊丸。 
痰嗽方∶ 
黄芩（一两半，酒浸洗） 滑石（半两） 贝母（一两） 南星（一两） 风化硝（二钱半） 白芥子（半两，去 
壳。） 
上为末，汤浸，蒸饼为丸。 
导痰汤∶ 
半夏（四两） 南星 橘皮 枳壳 赤茯苓（一两） 甘草（半两） 
用生姜煎服之。 
千缗汤 
半夏（七枚泡制四片破之） 皂角（一寸二分去皮炙） 甘草（一寸炙） 生姜（如指大） 煎服之，治喘。 
治痰方 
南星 半夏 滑石 轻粉（各三钱） 巴豆（三十粒） 
上用皂角仁浸浓汁，丸如梧桐子大。每服五十丸。 
黄连化痰丸 
黄连（一两） 陈皮（五钱） 吴茱萸（一钱，酒浸） 半夏（一两五钱） 
上为末，入桃仁二十四个，研如泥，和匀，神曲糊丸，如绿豆大。每服百丸，姜汤送下。 
消痰方 
益元散（七钱） 吴茱萸（三钱） 
治郁痰方 
白僵蚕 杏仁 栝蒌 诃子 贝母 



<目录>卷第一

<篇名>喘

属性：戴云∶有痰喘，有气急喘，有胃虚喘，有火炎上喘。痰喘者，凡喘便有痰声。气急喘者，呼吸急促而无 
痰声。有胃虚喘者，抬肩、撷肚、喘而不休。火炎上喘者，乍进乍退，得食则减，食已则喘。大概胃中有实 
火，膈上有稠痰，得食咽坠下稠痰，喘即止。稍久，食已入胃，反助其火，痰再升上， 
喘反大作。俗不知此，作胃虚，治以燥热之药者，以火济火也。昔叶都督患此，诸医作胃虚治之，不愈。后以 
导水丸利五六次而安矣。 
凡久喘，未发以扶正气为要，已发以攻邪为主。 
有气虚短气而喘，有痰亦短气而喘。 
有阴虚，自小腹下火起而上者。 
喘急有风痰者，妇人大全方千缗汤。 
阴虚有痰喘急者，补阴降火。四物汤加枳壳、半夏。 
气虚者，人参、蜜炙黄柏、麦门冬、地骨皮之类。 
大概喘急之病，甚不可用苦药凉药，火气盛故也。可用导痰汤加千缗汤治之。 
诸喘不止者，用劫药一二帖则止之。劫药之后，因痰治痰，因火治火。椒目碾极细末，用一二钱以生姜汤 
调下，止之。 
又法∶用萝卜子蒸熟为君，皂角烧灰，等分为末，以生姜汁炼蜜为丸，小桐子大。每服五七十丸，噙化下之。效。 



<目录>卷第一

<篇名>哮

属性：（专主于痰，宜吐法。） 
治哮必用薄滋味，不可纯用凉药，必带表散。 
治哮方∶用鸡子略敲，壳损膜不损，浸于尿缸内，三四日，夜取出。煮熟食之，效。盖鸡子能去风痰。 



<目录>卷第一

<篇名>痢

属性：（身热、后重、腹痛、下血。） 
戴云∶痢虽有赤白二色，终无寒热之分，通作湿热治。但分新旧，更量元气。用药与赤白带同。 
身热挟外感∶不恶寒，小柴胡汤去人参。恶寒发热为表证，宜微汗和解。 
苍术 川芎 陈皮 芍药 甘草 生姜煎服。 
后重，积与气郁坠下，兼升兼消。 
或气行血和积少，但虚坐努力，此为亡血。倍用归身尾，却以生芍药、生地黄、桃仁佐之，复以陈皮和之。 
或下痢而大孔痛者，此因热流于下也。用木香、槟榔、黄芩、黄连（炒）、干姜。 
或痢退减十之七八，积已尽，糟粕未实，当炒芍药、炒白术、炙甘草、陈皮、茯苓汤下固肠丸三十粒。 
然固肠丸性躁，有去湿实肠之功，恐滞气未尽者，不可遽用此药，只宜单服此汤可也。 
或痢后糟粕未实，或食稍多，或饥甚方食腹中作痛者，切勿惊恐。以白术、陈皮各半盏煎服。和之则安。 
或久痢后，体虚气弱，滑泄不止，又当以诃子肉、豆蔻、白矾、半夏之类择用以涩之。甚则加牡蛎，然 
须以陈皮为佐。若大涩，亦能作痛。又甚者，灸大枢、气海。 
古方用浓朴为泻凝滞之气，然朴太温而散气，久服，大能虚人。滞气稍行，即去之。余滞未尽，以炒 
枳壳、陈皮。然枳壳亦能耗气，比之浓朴少缓，比陈皮亦重。滞退一半，当去之，只用陈皮以和诸药。陈皮去 
白，有补泻之兼才，若为参术之佐，亦能补也。 
凡痢疾腹痛，必以白芍药、甘草为君，当归、白术为佐。恶寒痛者加桂；恶热痛者加黄柏。达者更能参 
以岁气、时令用药，则万举万全，岂在乎执方哉。 
诸不治证∶ 
下痢纯血者必死。下痢如尘腐色者死。 
下痢如屋漏者死。下痢如竹筒注者，不可治。 
下痢如鱼脑者，半生半死。 



<目录>卷第一

<篇名>禁口痢

属性：（胃口热甚故也。） 
黄连多加人参煮汤，终日呷之，如吐了再吃，开以降之。人不知此，多用温药甘味。此以火济火，以滞益滞，哀哉。 
一方∶脐中用田螺， 之以引下其热。 
亦有误服热药涩药之毒犯胃者，当明审以祛其毒。痢方亦作丸∶ 
大黄 黄连 黄芩 黄柏 枳壳 当归 白芍药 滑石 甘草 桃仁 白术（各等分） 
上为末，神曲糊丸。 
孙郎中因饮水过多，腹胀泻痢带白。 
苍术、白术、浓朴、茯苓、滑石 
上煎，下保和丸。 
小儿八岁下痢纯血，以食积治。 
苍术 白术 黄芩 白芍 滑石 茯苓 甘草 陈皮 炒曲 上煎，下保和丸。 
又下痢法∶热不止者属阴虚，用寒凉药兼升药（药热）。 



<目录>卷第一

<篇名>泄泻

属性：（湿、气虚、火、痰、食积。） 
戴云∶凡泻水腹不痛者，是湿也。饮食入胃不住，或完谷不化者，是气虚也。腹痛泻水，腹鸣，痛一阵 
泻一阵，是火也。或泻，时或不泻，或多或少，是痰也。腹痛甚而泻，泻后痛减者，是食积也。 
湿，燥湿兼渗泄之。四苓散加苍术、白术。甚者，二术炒。 
气虚，人参、白术、芍药（炒）、升麻。 
火，宜伐火，利小水。黄芩、木通入四苓散。 
痰积，宜豁之。海石、青黛、黄芩、神曲、蛤粉。或用吐法。 
食积，宜消导疏涤之。神曲、大黄。 
以上诸药皆作丸子服之。 
凡泄泻水多者，仍用五苓散治之。 
世俗类用涩药治痢与泻。若积久而虚者，或可行之；而初得之者，恐必变他疾，为祸不小矣。殊不知多 
因于湿，惟分利小水，最为上策。 
止泻方 
肉豆蔻（五钱） 滑石（春冬一两二钱） 半夏（二两半，秋二两） 
又方姜曲丸 
陈曲（六两，炒） 陈麦（亦可） 茴香（五钱） 生姜（一两） 
上炒白术、炒曲、炒芍药，或丸、或散、或汤，作丸妙。 



<目录>卷第一

<篇名>脾泄

属性：治一老人，奉养大过，饮食伤脾，常常泄泻，亦是脾泄之疾。 
白术（二两，炒） 白芍药（一两，酒拌炒） 神曲（一两半，炒） 山楂（一两半，炒） 半夏（一 
两，洗） 黄芩（五钱炒） 
上为末，荷叶包，饭煨为丸。 
治一老人，年七十，面白，脉弦数，独胃脉沉滑。因饮白酒作痢，下血淡水脓后腹痛，小便不利，里急后 
重。参术为君，甘草、滑石、槟榔、木香、苍术，最少下保和丸二十五丸。第二日前证俱减，独小便不利，以 
益元散服之。 



<目录>卷第一

<篇名>霍乱

属性：戴云∶霍乱者，吐也，有声有物。凡有声无物而躁乱者， 
谓之干霍乱也。 
转筋不住，男子以手挽其阴，女子以手牵其乳近两旁边，此乃千金妙法也。 
内有所积，外有所感，阳不升，阴不降，乖隔而成矣。切勿以米汤，吃之立死。脉多伏，为绝。 
见成吐泻还用吐，提其气起。 
大法∶生姜理中汤最好。有可吐者，有可下者。吐用二陈汤加减亦可；或梓树木煎汤吐亦可。 



<目录>卷第一

<篇名>干霍乱

属性：此病最难治，死在须臾，升降不通故也。 
此系内有物所伤，外有邪气所遏。有用吐法者，则兼发散之义也。 
吐提其气，极是良法。世多用盐汤。 
有用温药解散者，其法，解散不用凉药。 
二陈汤加和解散∶川芎，防风、苍术、白芷。 



<目录>卷第一

<篇名>呕吐

属性：凡有声有物谓之呕吐，有声无物谓之哕。 
有痰膈中焦食不得下者，有气逆者，有寒气郁于胃口者，胃中有痰有热者，然胃中有火与痰而致呕吐者，多矣。 
朱奉议以半夏、生姜、橘皮为主。 
孙真人误以哕为咳逆。 
刘河间谓呕者，火气炎上，此特一端耳。 
胃中有热，膈上有痰，二陈汤加炒栀子、黄连、生姜。 
久病呕者，胃虚不纳谷也。以生姜、人参、黄 、白术、香附。 



<目录>卷第一

<篇名>恶心

属性：（有热、有痰、有虚。） 
戴云∶恶心者，无声无物，但心中欲吐不吐，欲呕不呕。虽曰恶心，非心经之病，其病皆在胃口上。 
宜用生姜，盖能开胃豁痰也。皆用生姜，随证用药。 



<目录>卷第一

<篇名>翻胃

属性：（即膈噎。膈噎乃翻胃之渐，发挥备言。） 
戴云∶翻胃有四∶血虚、气虚、有热、有痰。血虚者，脉必数而无力；气虚者，脉必缓而无力；气血俱 
虚者，则口中多出沫，但见沫大出者，必死；有热者，脉数而有力；有痰者，脉滑数；二者可治。血虚者，四 
物为主。气虚者，四君子为主。热以解毒为主。痰以二陈为主。大约有四∶血虚、气虚、有热、有痰兼病，必 
用童便、竹沥、姜汁、牛羊乳。 
粪如羊屎者，断不可治，大肠无血故也。 
痰用二陈汤为主。寸关脉沉，或伏而大。 
有气滞结者，通气之药皆可用也。寸关脉沉而涩。 
气虚，四君子汤为主。血虚，四物汤为主。左手脉无力，大不可用香燥之药，服之必死。宜薄滋味。 
马剥儿烧灰存性一钱重，好枣肉，平胃散二钱，温酒调服，食即可下。然后随病源调理，神效。 
陈皮（三斤三两） 浓朴（三斤二两） 甘草（三十两） 苍术（五斤） 



<目录>卷第一

<篇名>伤食

属性：戴云∶恶食者，胸中有物。导痰补脾。二陈汤加白术、山楂、川芎、苍术。 



<目录>卷第一

<篇名>痞

属性：（食积兼湿。东垣有法有方。） 
又痞满方 
吴茱萸（三两） 黄连（八两） 粥为丸。 
软石膏碾末，醋丸，如绿豆大，泻胃火、食积、痰。 



<目录>卷第一

<篇名>嗳气

属性：（胃中有火、有痰。） 
南星、半夏、软石膏、莎草根，或汤、或丸。 



<目录>卷第一

<篇名>吞酸

属性：戴云∶湿热在胃口上，饮食入胃，被湿热郁遏，其食不得传化，故作酸也。如谷肉在器，湿热则易酸也。 
必用茱萸顺其性而折之，反佐∶茱萸、黄连。 



<目录>卷第一

<篇名>嘈杂

属性：（只是痰因火动。） 
戴云∶此即俗谓之心嘈也。 
栀子姜炒，黄连不可无。栀子、黄芩为君。 
南星 半夏 橘皮 热多加青黛。 
肥人嘈杂，二陈汤加抚芎，用苍术、白术、炒栀子。 



<目录>卷第一

<篇名>五疸

属性：不用分五，同是湿热，如 曲相似。 
戴云∶五疸者，周身皮肤并眼如栀子水染。因食积黄者，量其虚实，下其食积。其余但利小便为先，小便 
利白，即黄自退。 
轻者小温中丸；重者大温中丸。 
热多者加黄连。湿多者茵陈、五苓散，加食积药。 



<目录>卷第一

<篇名>消渴泄泻

属性：先用白术、白芍药，炒为末。调服后，却服消渴药。 
消渴，养肺、降火、生血为主。分上中下治。 
黄连末、天花粉末、人乳、生藕汁、生地黄汁。 
上二物汁为膏，入上药搜和，佐以姜汁和蜜汤为膏，徐徐留于舌上，白汤少许送下。 
能食加软石膏。栝蒌根治消渴神药。 



<目录>卷第一

<篇名>水肿

属性：戴云∶水肿者，通身皮肤光肿如泡者是也。以健脾、渗水、利小便、进饮食。元气实者可下。 
此因脾虚不能制水，水渍妄行，当以参术补。脾气得实，则自能健运，自能升降，运动其枢机，则水自 
行，非五苓之行水也。宜补中、行湿、利小便，切不可下。 
二陈汤加白术、人参为主，佐以苍术、炒栀子、黄芩、麦门冬，制肝木。若腹胀，少佐浓朴。气不运， 
加木香、木通。 
气若陷下，升麻柴胡提之。随证加减，必须补中。 
产后必用大补气血为主，少佐以苍术、茯苓，使水自降。用大剂白术补脾。壅满用半夏、陈皮、香附监之。 
有热当清肺，麦门冬、黄芩之属。 
一方∶用山栀子去皮取仁炒，捶碎，米饮送下。若胃脘热，病在上者，带皮用。 



<目录>卷第一

<篇名>鼓胀

属性：（又名单鼓。其详在格致论中。） 
大补中气行湿，此乃脾虚之甚。须必远音乐、断浓味。 
以大剂人参、白术，佐以陈皮、茯苓、苍术之类。 
有血虚，当以四物汤行血。 
脉实兼人壮盛者，或可用攻药，便用收拾白术为主。浓朴治腹胀，因味辛，以散其气在中焦故也。 



<目录>卷第一

<篇名>自汗

属性：（属气虚、湿热、阳虚。） 
东垣有法有方 
人参、黄 少佐桂枝。 
阳虚，附子亦可用。 
扑法∶ 
牡蛎、麸皮、 本、糯米、防风、白芷、麻黄根为末，周身扑之。 
火气上蒸，胃中之湿，亦能作汗。凉膈散主之。 
痰证亦有汗者。 



<目录>卷第一

<篇名>盗汗

属性：（血虚、阴虚。） 
戴云∶盗汗者，睡则汗自出，觉则无矣。非若自汗而自出也。小儿不须治。 
东垣有法有方，当归大黄汤。 
盗汗方 
白术（四两。一两用黄 同炒；一两用石斛同炒；一两用牡蛎末同炒；一两用麸皮同炒。各微黄色。余药 
不用，只用白术。） 
上为细末。每服三钱，用粟米汤调下，尽四两效。 



<目录>卷第一

<篇名>吃逆

属性：（有痰、气虚、阴火。视其有余、不足治之。） 
戴云∶吃逆者，因痰与热，胃火者极多。 
不足者，人参、白术汤下大补丸。 
有余并痰者，吐之。人参芦之属。 



<目录>卷第一

<篇名>头风

属性：（有痰者多。） 
左属风。荆芥、薄荷。 
属血虚。川芎、当归、芍药。 
右属痰。苍术、半夏。 
属热。黄芩。 
搐药有用荜茇、猪胆。 



<目录>卷第一

<篇名>头痛

属性：（多主于痰。） 
痛甚者火多。亦有可吐者、亦有可下者。 
清空膏治诸般头痛，除血虚头痛不治。 
血虚头痛，自鱼尾上攻头痛，必用川芎当归汤。 
古方有追涎药，出东垣试效。 
羌活 防风 黄连（各炒一两） 柴胡（七钱） 川芎（二钱） 甘草（一两半，炙） 黄芩（三两， 
刮去黄色，锉碎一半，酒炒一半） 
上为末；每服二钱匕。热盏内入茶少许，汤调如膏，抹在口内，少用汤送下，临卧服之。 



<目录>卷第一

<篇名>头眩

属性：痰挟气、虚火，治痰为主。挟补气药，并降火药。 
属痰，无痰则不能作眩。 
属火，痰因火动。又有湿痰者、有火多者左手脉数，热多。脉涩，有死血。 
右手脉实，痰积。脉大，必是久病。 



<目录>卷第一

<篇名>眩晕

属性：（火动其痰。） 
二陈汤加黄芩、苍术、羌活，散风行湿。或用防风行湿之剂可也。 
昔有一老妇，患赤白带一年半，是头眩，坐立不久，睡之则安。专用治赤白带除之，其眩自安矣。 



<目录>卷第一

<篇名>眉棱痛

属性：风热痰，作风痰治，类痛风。白术，酒黄芩末，茶调服。 
又方∶川乌头、草乌，二味为君，童便浸洗，炒，去毒，细辛、黄芩、羌活、甘草，佐之。 



<目录>卷第一

<篇名>耳聋

属性：少阳厥阴热多，皆属于热，耳鸣者是。 
戴云∶亦有气闭者，盖亦是热。气闭者，耳不鸣也。 
蓖麻子（四十九粒） 枣肉（十个） 
上入人乳捣成膏子，石头上略晒干，便丸如桐子大，以绵裹塞于耳中。 
又方∶用鼠胆入耳中，尤好。仍开痰、散风热。 
大病后，须用四物汤降火。 
有阴虚火动耳聋者，亦如上法。 



<目录>卷第二

<篇名>心痛

属性：（即胃脘痛。） 
心痛，虽日数多，不吃饮食，不死。若痛方止便吃还痛，必须三五服药后，方可吃物。 
大凡心膈之痛，须分新久。若明知身受寒气，口食寒物而病，于初得之时，当以温散或温利之药。若曰 
病得之稍久，则成郁矣。郁则蒸热，热则久必生火，原病式中备言之矣。若欲行温散，宁无助火添病耶。由 
是古方中多以山栀为热药之向导，则邪伏而病易退，正易复而病易安。虽然，病安之后，若纵恣口味，不改前 
非，病复作时，必难治之也。 
山栀炒，去皮，每十五个浓煎汤一呷，入生姜汁令辣，再煎小沸服。或入芎一钱尤妙。山栀大者用七 
个或九个。大概胃口有热而作痛，非山栀子不可。佐以姜汁，或半夏、橘红各五，黄芩三，甘草一。用二陈汤 
加苍、芎，倍加炒栀。痛甚者，加炒干姜从之反治之法。心痛轻者，散之。麻黄、桂枝。重者，加石碱、川芎、 
苍术、栀子必炒去皮用，作丸服之。 
凡治病必须先问平日起居如何。假如心痛有因平日喜食热物，以致血流于胃口作痛，用桃仁承气汤下之， 
切记！轻者用韭汁、桔梗，能开提气，血药中兼用之。 
以物拄按痛则止者，挟虚也，以二陈汤加炒干姜和之。 
有虫痛者，面上白斑、唇红、能食，属虫。治苦楝根、锡灰之类。脉坚实不大便者，下之。 
痛甚者，脉必伏。多用温药，不用参术，可用附子。 
诸痛不可用补气药。 
客寒犯胃，草豆蔻丸用之。热亦可用，止用一二服。 
草豆蔻（一钱四分，裹烧热去皮） 吴茱萸（汤泡，洗去梗焙干） 益智仁 白僵蚕 橘皮 人参 黄 
（以上各八分） 生甘草 归身 炙甘草 桂皮（各六分） 曲末 姜黄（各四分） 桃仁（七个，去皮） 半 
夏（一钱，洗） 麦 （一钱半，炒黄） 泽泻（一钱，小便多减半用之） 柴胡（四分） 详膈下痛多为用之。 
上一十八味，除桃仁另研如泥外，余极细末，同桃仁研匀，用汤泡，蒸饼为丸，如桐子大。每服三十 
丸，食远，用热白汤送下。旋斟酌多少用之。 
又方∶用黄荆子炒焦为末，米饮调服。亦治白带。 
又方∶脾痛用海蛤粉，佐以香附末。用川芎、山栀、生姜煎辣汤，调服为佳。 
又方∶单用牡粉，酒调下一二钱。气实不可用。 



<目录>卷第二

<篇名>腰痛

属性：（湿热、肾虚、瘀血。） 
湿热腰痛者，遇天阴或坐久而发者是。肾虚者，疼之不已者是也。瘀血者，日轻夜重者是也。 
脉大者肾虚，用杜仲、龟板、黄柏、知母、枸杞、五味之类，用猪脊髓丸。 
脉涩者瘀血，用补阴丸中加桃仁、红花。 
湿热者，用苍术、杜仲、黄柏、川芎。 
痰者，用南星。 
凡诸痛皆属火，寒凉药不可峻用，必用温散之药。 
诸痛不可用人参。盖人参补气，气旺不通，而痛愈甚矣。 
脐下忽大痛者，人中如黑色者，多死。难治也。 
人面上忽有红点者，多死。 



<目录>卷第二

<篇名>胁痛

属性：肝火盛；木气实；有死血；肝急；有痰流注。 
木气实∶川芎、苍术、青皮、当归，龙会丸，泻火要药。 
死血∶桃仁、红花、川芎。 
痰流注∶二陈汤加南星、苍术、川芎。 
肝苦急∶急食辛以散之，用抚芎、苍术。血病入血药中行血。胁痛甚者，用姜汁下龙会丸，肝火盛故也。 
咳嗽胁痛，二陈汤加南星，多香附、青皮、青黛、姜汁。 



<目录>卷第二

<篇名>腹痛

属性：（有寒、积热、死血、食积、湿痰。） 
戴云∶寒痛者，绵绵痛而无增减者是。时痛时止者，是热也。死血痛者，每痛有处不行移者是也。食积 
者，甚欲大便，利后痛减者是。湿痰者，凡痛必小便不利。 
脉弦强者食。脉滑者痰。 
滑痰多作腹痛，用苔芎、苍术、香附、白芷、生姜汁、入汤服。腹中水鸣，乃火击动其水也。二陈汤加 
黄芩、黄连、栀子。 
凡心腹痛，必用温散。此是郁结不散，阻气不运，故病在下者多属食，宜温散之。 
一老人腹痛年高不禁下者，用川芎、苍术、香附、白芷、 
干姜、茯苓、滑石。 



<目录>卷第二

<篇名>痛风

属性：四肢百节走痛∶风热，风湿，血虚，有痰。 
大法主方∶苍术、南星、川芎、白芷、当归、酒黄芩。 
在上者加羌活、桂枝、桔梗、威灵仙。 
在下者加牛膝、防己、木通、黄柏。 
血虚者，多用川芎、当归，佐以桃仁、红花。 
薄桂治痛风。无味而薄者，独此能横行手臂。领南星、苍术等治之。 
上中下痛风方∶ 
威灵仙（三钱） 南星（二两） 苔芎（二两） 桃仁（五钱） 白芷（五钱） 桂枝（三钱） 防己 
（半钱） 苍术（二两） 黄柏（二两，酒浸炒） 红花（一钱半） 羌活（三钱） 神曲（一两，炒） 
草龙胆（五分） 
张子元气血虚有痰浊阴火痛风 
人参（一两） 白术（二两） 黄柏（二两，炒黑色） 山药（一两） 海石（一两） 锁阳（五钱） 
干姜（五钱，烧灰） 南星（一两） 败龟板（二两，酒炙） 熟地黄（二两） 粥为丸。 
治臂痛 
半夏（一钱） 陈皮（五分） 茯苓（五分） 苍术（一钱半） 酒芩（一钱） 威灵仙（三分） 白术 
（一钱） 甘草（少许，炒） 南星（一钱） 香附（一钱） 



<目录>卷第二

<篇名>劳瘵

属性：（其主在乎阴虚，痰与血病。） 
青蒿（一斗五升） 童便（三斗） 文武火熬，约童便减二斗，去蒿，熬至一斗，入猪胆汁七个，再熬数 
沸，甘草末收之。 
虚劳身瘦属火。因火烧烁。 
劳病，四物汤加人尿、姜汁。 



<目录>卷第二

<篇名>咳血

属性：（痰盛、身热、多是血虚。） 
戴云∶咳血者，嗽出痰内有血者是。呕血者，呕全血者是。咯血者，每咯出血，皆是血疙瘩。衄血者，鼻 
中出血也。溺血，小便出血也。下血者，大便出血也。虽有名色分六，俱是热证，但有虚、实、新、旧之不 
同。或妄言为寒者，误也。 
青黛 诃子 山栀 海石 栝蒌仁 
上为末，姜汁蜜调，噙化。嗽甚者，加杏仁。后以八物汤加减调理。 
身热多是血虚。四物汤加减。 



<目录>卷第二

<篇名>呕血

属性：（火载血上，错经妄行。） 
脉大、发热、喉中痛者，是气虚。用人参、黄 、蜜炙黄柏、荆芥，并当归、生地黄用之。 
呕血，用韭汁、童便、姜汁、磨郁金同饮之，其血自清。 
火载血上，错经妄行，四物汤加炒栀子、童便、姜汁。 
山茶花、童便、姜汁，酒调。 
郁金末治吐血。入姜汁、童便。 
痰带血丝出者，童便、姜汁、竹沥。 
又方∶用韭汁、童便二物相吞，用郁金细研入在二物之内，同饮。其血自消。 
又方∶治衄血以郁金。如无郁金，以茶、姜汁、童便和好酒调服，即止之。 



<目录>卷第二

<篇名>咯血

属性：姜汁、童便、青黛入血药中用之，加四物汤、地黄膏、 
牛膝膏之类。 



<目录>卷第二

<篇名>衄血

属性：凉血行血为主。犀角地黄汤入郁金同用。 
经血逆行，或血腥，或唾血吐血，用韭叶汁立效。 



<目录>卷第二

<篇名>溺血

属性：（属热。） 
山栀子炒，水煎服；或用小蓟琥珀。 
有血虚者，四物汤加牛膝膏。 



<目录>卷第二

<篇名>下血

属性：不可纯用寒凉药，必于寒凉药中用辛味并温，如酒浸炒凉药、酒煮黄连之类。 
有热，四物汤加炒栀子、升麻、秦艽、阿胶珠。 
下血属虚，当归散四物汤加炮干姜、升麻。 
又方∶用白芷五倍子丸。 
凡用血药，不可单行单止。 
有风邪下陷，宜升提之。盖风伤肝、肝生血故也。有湿伤血，宜行湿消热可也。 
内经谓身热即死，寒则生。此亦是大概言之，必兼证详之则可。今岂无身热生寒而死者。 
脉沉小流连或微者，易治。 
脉浮大洪数者，难愈。宜滑不宜弦。 
仲景治痢，可温者五法，可清者十法。或解表，或利小便，或待其自已，区分易治难治极密。但与泻 
同，立法不分。学人当辨之。 
大孔痛，一曰温之，一曰清之。 
久病、身冷、自汗、脉沉小者，宜温。 
暴病、身热、脉浮洪者，宜清。 
有可吐者、有可下者、有可汗者。 
初得时，原气未虚，必推荡之，此通用之法。稍久气虚，则不可。 
先水泄，后脓血，此脾传肾，贼邪难愈。 
先脓血，后水泄，此肾传脾，微邪易愈。 
如豆汁者，湿也。盖脾胃为水谷之海，无物不受，常兼四脏。故如五色之相杂，当先通利，此迎而夺之 
之义。如虚者，亦宜审之。 
因热而作，不可用巴豆等药。如伤冷物者，或可用，亦宜谨之。 
又有时疫作痢，一方一家之内，上下传染相似，却宜明运气之胜，复以治之。 



<目录>卷第二

<篇名>肠风

属性：（独在胃与大肠出。） 
黄芩 秦艽 槐角 升麻 青黛 



<目录>卷第二

<篇名>梦遗

属性：（专主热、脱精。） 
戴云∶因梦交而出精者谓之梦遗。不因梦而自泄精者，谓之精滑。皆相火所动，久则有虚而无寒者也。 
带下与梦遗同法治。 
青黛 海石 黄柏 即椿树根丸。 
内伤气血，不能固守，当补以八物汤加减，吞椿树根丸。思想成病，其病在心，安神带补，热则流通。 
知母 黄柏 蛤粉 



<目录>卷第二

<篇名>精滑

属性：（专主湿热。） 
戴云∶滑者，小便精滑下也。俱是膀胱湿热，虽有赤白之异，终无寒热之别。河间云∶天气热则水混浊， 
寒则澄澈清冷，由此观之，浊之为病，湿热明矣。 
黄柏 知母 牡蛎 蛤粉 
又方∶ 
良姜（三钱） 芍药（二钱） 黄柏（二钱，烧灰存性） 樗树皮（白皮，一两半。） 
上为末，糊为丸。每服三十丸。 



<目录>卷第二

<篇名>浊

属性：湿热、有痰、有虚，赤浊属血、白浊属气，寒则坚凝、热则流通。 
大率皆是湿热流注，宜燥中宫之湿。用二陈汤加苍术、白术，燥去湿。赤者乃是湿伤血，加白芍药。仍用 
珍珠粉丸加椿树根皮、滑石、青黛等作丸。 
虚劳者，用补阴药，大概不利热药。 
肥白人必多痰，以二陈汤去其热。胃弱者兼用人参，以柴胡、升麻升胃中之气。丸药用∶ 
青黛 黄柏（炒褐色） 干姜（炒微黑色） 海石 蛤粉 
胃中浊气下流为赤白浊者，用柴胡、升麻、苍术、白术、二陈汤。丸药用樗末、蛤粉、炒姜、炒黄柏。 
专主胃中之浊气下流，渗入膀胱，用青黛、蛤粉。 
肝脉弦者，用青黛以泻肝。 
又方∶ 
黄柏（一两，炒黑） 生柏（二钱半；一作三两） 海石（二两） 神曲（五钱） 
为末，水丸。 
有热者，黄柏、滑石、青黛之类。 
燥湿痰∶南星、半夏、蛤粉。 
上神曲为丸，青黛为衣。或用海石代曲。 
张子元气血两虚，有痰，痛风时作，阴火间起，小便白浊，或带下赤白，方在前痛风中。 
一人便浊，常有半年，或时梦遗，形瘦，作心虚主治∶珍珠粉丸和匀定志丸服。 
一妇人年近六十，形肥，奉养膏粱，饮食肥美，中焦不清，浊气流入膀胱，下注白浊，白浊即是湿痰也。 
戴云∶断用二陈汤去痰；加升麻、柴胡升胃中之清气；加苍术去湿；白术补胃；全在活法。服四帖后， 
浊减大半。觉胸满，因柴胡、升麻升动其气。痰阻满闭，用二陈汤加炒曲、白术。素无痰者，升动胃气不满。 
丸药方 
青黛 椿皮 蛤粉 滑石 干姜（炒） 黄柏（炒） 
上为末，炒神曲糊丸。仍用前燥湿痰丸，亦能治带。 
又方 
滑石利窍，黄柏治湿热，青黛解郁结，蛤粉咸寒入肾，炒干姜味苦，敛肺气下降，使阴血生。干姜盐制之。 



<目录>卷第二

<篇名>淋

属性：皆属于痰热。 
淋者，小便淋漓，欲去不去，不去又来，皆属于热也。解热利小便，山栀子之类，用苦甘草煎服。诸 
药中皆加牛膝。 
老人亦有气虚者，人参、白术中带木通、山栀。 
亦有死血作淋者，以牛膝作膏。此证亦能损胃不食。 



<目录>卷第二

<篇名>小便不通

属性：气虚、血虚、痰、风闭、实热。 
吐之以提其气，气升则水自下之，盖气承载其水也。 
气虚，用人参、黄 、升麻等，先服后吐。或参 药中探吐。 
血虚，四物汤先服后吐，芎归汤吐亦可。痰多，二陈汤先服后吐。皆用探吐。 
痰气闭塞，二陈汤加木香、香附探吐，实热利之。 
一妇人脾痛，后患大小便不通；此是痰隔中焦，气滞于下焦。二陈汤加木通，初吃后，渣再煎服吐之。 



<目录>卷第二

<篇名>关格

属性：戴云∶关格者，谓膈中觉有所碍，欲升不升，欲降不降，欲食不食，此为气之横格也。 
必用吐，提其气之横格，不必在出痰也。 
有痰，以二陈汤吐之，吐中便有降。有中气虚不运者，补气药中升降。 



<目录>卷第二

<篇名>小便不禁

属性：属热、属虚。 
戴云∶小便不禁，出而不觉，赤者有热，白者为气虚也。热者，五苓散加解毒散。虚者，五苓散加四物汤。 



<目录>卷第二

<篇名>痫

属性：(惊、痰、宜吐。) 
戴云∶痰者，俗曰猪癫风者是也。 
大率行痰为主，黄连、南星、栝蒌、半夏。 
寻痰寻火分多少，治无不愈。 
分痰分热∶有热者，以凉药清其心；有痰者，必用吐药，吐用东垣安神丸。 
此证必用吐，吐后用平肝之药，青黛、柴胡、川芎之类。 



<目录>卷第二

<篇名>健忘

属性：戴云∶健忘者，为事有始无终，言谈不知首尾。此以为病之名，非比生成之愚顽，不知世事者。 
精神短少者多，亦有痰者。 



<目录>卷第二

<篇名>怔忡

属性：（大段属血虚。） 
有虑便动，属虚。时作时止，痰因火动。 
戴云∶怔忡者，心中不安，惕惕然如人将捕者是也。 
瘦人多是血少，肥人属痰，寻常者多是痰。 
真觉心跳者，是血少。用四物安神之类。 



<目录>卷第二

<篇名>惊悸

属性：(血虚，用朱砂安神丸。) 



<目录>

<篇名>卷第二

属性：（大率与痫病相似。） 
多是血虚有火兼痰，人参、竹沥之类。不用兼风药。 



<目录>卷第二

<篇名>血块

属性：（一名积瘕） 
块在中为痰饮，在右为食积，在左为血积。 
气不能作块，成聚块乃有形之物，痰与食积、死血，此理晓然。醋煮海石、三棱、莪术、桃仁，红花、五灵脂、香 
附之类。 
白术汤吞下瓦龙子，能消血块，次消痰。 
治块，当降火消食积。食积即痰也。 
行死血块去，须大补。石碱一物，有痰积，有血块，可用洗涤垢腻，又消食积。 



<目录>卷第二

<篇名>吐虫

属性：以黑锡炒成灰，槟榔末、米饮、调下。 



<目录>卷第二

<篇名>瘕

属性：戴云∶积聚 瘕∶有积聚成块，不能移动者是 。或有或无，或上或下，或左或右者是瘕。 
用蜀葵根煎汤，煎人参、白术、陈皮、青皮、甘草梢、牛膝成汤，入细研桃仁、玄明粉各少许，热饮。 
一服可见块下。 
病重，补接之后，加减再行。 
消块丸，即千金大硝石丸。只可磨块，不令人困，须量虚实而用可也。 
硝石（六两） 大黄（八两） 人参 甘草（各三两） 
上为末，以三年苦酒三斗，置铜器中，以竹片作准，每入一升作一刻，拄器中熬。先纳大黄，不住手搅， 
使微沸，尽一刻，乃下余药。又尽一刻，微火熬，使可丸则取。丸如鸡子中黄大。每服一丸，米饮下。如不能 
大丸，则作小丸，如梧子大。每服三十丸。后下如鸡肝、如米泔赤黑等色。下后，忌风冷。淡软粥将理。 
又三圣膏 
未化锻石（半斤，为末，瓦器中炒令淡红色，提出火外，候热少减，次 
下大黄末） 大黄（一两，为末，就炉炒，伺热减，入桂心末） 桂心（半两，为末，略炒，入米醋熬成膏药， 
浓摊，贴患处。） 
贴积聚块 
大黄 朴硝（各一两） 
上为末，用大蒜捣膏，和匀贴之。 
痞块在皮里膜外，须用补气。香附开之，兼二陈汤加补气药。先须断浓味。 
茶癖∶ 
石膏 黄芩 升麻 
上为末，砂糖水调服。 
瘿气，先须断浓味。海藻（一两） 黄药（二两） 
上为末，以少许置于掌中，时时舐之，津咽下。如消三分之二须止后药服。 
食积一方，乃在妇人门食积条下。 



<目录>卷第二

<篇名>疝

属性：湿热痰积，流下作痛，大概因寒郁而作也；即是痰饮、食积、并死血。 
戴云∶疝本属厥阴，肝之一经。余尝见俗说，小肠膀胱下部气者，皆妄言也。 
子和云∶疝本肝经，宜通勿塞。只此见治之法；专主肝经，与肾绝无干，不宜下。 湿多疝气，灸大敦穴。 
食积与瘀血成痛者∶ 
栀子 桃仁 山楂 枳实 吴茱萸 
上为末，生姜汁、顺流水作汤，调服。 
按之不定，必用桂枝，属虚。 
桂枝 山栀（炒） 乌头（细切；炒） 
上为末，姜汁为丸。每服三十丸，劫痛。 
治疝方，定痛速效。湿胜者加荔枝。 
枳壳（十五个） 山栀（炒） 糖球（炒） 茱萸（炒） 
又方∶守丸。治 要药，不疼者。 
苍术 南星 白芷 山楂 川芎 半夏 枳实 为末，神曲作丸。 
治阳明受湿热，传入大肠，恶寒发热，小腹连毛际，结核闷痛不可忍。 
山栀（炒） 枳壳（炒） 桃仁（炒） 山楂（等分） 
上研细，砂钵内入生姜汁，用水一盏煎令沸。热服之。 
治诸疝发时，用海石、香附二味为末，以生姜汁汤调服。亦能治心痛。 
治疝方∶ 
栀子 桃仁 橘核 茱萸 川乌 
上碾煎服。劫药用乌头细切，炒栀子橘核散，单止痛。 



<目录>卷第二

<篇名>脚气

属性：苍术（盐炒） 白术 防己 槟榔 川芎 犀角 甘草 木通 黄连 生地黄（酒炒） 黄柏 有热加 
黄芩 黄连 
有热加竹沥、姜汁。 
大热及时令热加石膏。大便实加桃仁。小便涩加牛膝。 
有食积流注。 
苍术 黄柏 防己 南星 川芎 白芷 犀角 槟榔 
血虚加牛膝、龟板。 
如常肿者，专主乎湿热，朱先生有方。肥人加痰药。 
戴云∶有香港脚冲心，宜四物加炒柏。再宜涌泉穴用附子津拌贴，以艾灸，泄引其热。 
健步丸 
归尾 芍药 陈皮 苍术（各一两） 生地黄（一两半） 大腹子（三个） 牛膝 茱萸（各半两） 
黄芩（半两） 桂枝（二钱） 
上为末，蒸饼为丸。每服百丸，白术、通草煎汤，食前下。 
一妇人足肿 
黄柏 苍术 南星 红花（酒洗） 草龙胆 川芎 牛膝（酒洗） 生地黄 
筋动于足，大指动上来至大腿，近腰结，奉养浓因风寒作。四物汤加酒芩、红花、苍术、南星。 
筋转皆属乎血热。四物汤加酒芩、红花。 
大病虚脱，本是阴虚。用艾灸丹田者，所以补阳，阳生则阴生故也。不可用附子，可用参，多服。 



<目录>卷第二

<篇名>痿

属性：断不可作风治而用风药。 
湿热、痰、无血而虚、气弱、瘀血。 
湿热，东垣健步方中，加燥湿降阴火药。芩柏苍术之类。 
湿痰，二陈汤中加苍术、黄芩、黄柏、白术之类，入竹沥。 
气虚，四君子汤加苍术、黄芩、黄柏之类。 
血虚，四物汤中苍术、黄柏下补阴丸。 
亦有食积妨碍不得降者。亦有死血者。 
健步丸方 
羌活 柴胡 滑石 甘草（炙） 天花粉（酒制，各半两） 防己 防风 泽泻（各三钱） 肉桂 
（半钱） 川乌 苦参（酒制各一钱） 
上为末，酒糊丸如桐子大。每服七十丸。煎愈风汤，以空心下。 



<目录>卷第二

<篇名>发热

属性：（阴虚难治。） 
戴云∶凡脉数而无力者，便是阴虚也。 
阴虚发热，用四物汤加黄柏。兼气虚，加参 白术。盖四物汤加黄柏，是降火补阴之妙药。 
又云∶阴虚发热，用四物汤。甚者加龟板、炒黄柏。 
吃酒人发热者难治。 
不饮酒之人若因酒而发热者，亦难治。 
一男子年三十岁，因酒发热，用青黛、栝蒌仁、姜汁，每日以数匙入口中，三日而愈。 



<目录>卷第二

<篇名>阳虚恶寒

属性：戴云∶凡背恶寒甚者、脉浮大而无力者，是阳虚也。用人参、黄 之类。甚者，加附子少许，以行参 之气。 
一女子恶寒，用苦参一钱、赤小豆一钱、为末，齑水吐。用川芎、苍术、南星、黄芩、酒曲丸。 



<目录>卷第二

<篇名>手心热

属性：栀子 香附 苍术 白芷 川芎 半夏（生用） 为末，曲糊丸。 



<目录>卷第二

<篇名>手麻

属性：此是气虚也。 



<目录>卷第二

<篇名>手木

属性：东垣云∶麻木，气不行也。补。肺中之气是湿痰死血。 
十指麻是胃中有湿痰死血。 



<目录>卷第二

<篇名>厥

属性：(因痰，用白术、竹沥。) 
厥者，手足冷也。热厥逆也，非寒证。因气虚血虚。 
热承气汤，外感解散，加姜汁酒。 



<目录>卷第二

<篇名>面寒面热

属性：火起，寒郁热。面寒，退胃热。 



<目录>卷第二

<篇名>喉痹

属性：大概多是痰热也，只以桐油吐之。或用麝干逆流水吐。 
又方∶用李实根皮一片噙口内，更用李实根碾水敷项上，一遭立效。新采园中者。 



<目录>卷第二

<篇名>缠喉风

属性：戴云∶属痰热。缠喉风者，谓其咽喉里外皆肿者是也。用桐油，以鹅翎探吐。又法∶用灯油脚探吐之。又 
方∶用远志去心，水调，敷项上，一遭立效。 



<目录>卷第二

<篇名>咽喉生疮

属性：多属虚。血热游行无制，客于咽喉。人参、蜜炙黄柏、荆芥。 
虚∶人参、竹沥、无实火。 
热∶黄连、荆芥、薄荷、硝石。 
上为细末，用蜜姜汁调噙。 
血虚，四物汤中加竹沥。 



<目录>卷第二

<篇名>口疮

属性：服凉药不愈者，此中焦气不足，虚火泛上无制。用理中汤，甚者，加附子，或噙官桂亦可。 
又方∶用西瓜浆水，口痛甚者，以此徐徐饮之。冬月紫榴皮烧灰噙之。 



<目录>卷第二

<篇名>酒鼻

属性：（血热入肺。） 
四物汤加陈皮、红花、酒炒黄芩、煎，入好酒数滴，就炒五灵脂末，服效。又用桐油入黄连，以天吊藤， 
烧油热，敷之。 



<目录>卷第二

<篇名>肺痈

属性：已破入风者不治。搜风汤吐之。（出医垒元戎） 
收敛疮口，止有合欢树皮、白蔹煎汤饮之。 



<目录>卷第二

<篇名>肺痿

属性：专主养肺、养血、养气、清金。 



<目录>卷第二

<篇名>天疮

属性：通圣散及蚯蚓泥略炒，蜜调敷之，妙。 
从肚皮上起者，里热发外，还服通圣散可也。 



<目录>卷第二

<篇名>漏疮

属性：须先服补药以生气血，即参、 、术、归、芎为主，大剂服之。外以附子末唾和作饼如钱浓，以艾炷灸 
之。漏大艾炷亦大，漏小艾炷亦小。但灸令微热，不可令痛，干则易之。 
干研为末，再和再灸，如困则止。来日如前法再灸，直至肉平为效。亦有用附片灸，仍前气血药作膏药贴之。 



<目录>卷第二

<篇名>痔漏

属性：用五倍子、朴硝、桑寄生、莲房煎汤，先熏后洗。肿者，用木鳖子五倍子研细末，调敷。 
漏专以凉药为主。 
痔漏方 
人参 黄 当归 川芎 升麻 枳壳 条芩 槐角 



<目录>卷第二

<篇名>肠痈

属性：作湿热食积治，入风难治。 
治漏外塞药∶芦甘石小便 ，牡砺粉。 



<目录>卷第二

<篇名>结核

属性：或在颈、在项、在身、在臂；如肿毒者，多痰注作核不散。治耳后顶门各一块。 
僵蚕（炒） 青黛 胆星 酒大黄 
上为末，蜜丸，噙化之。 
颈颊下生痰核，二陈汤加炒大黄、连翘、桔梗、柴胡。 
治臂核作痛∶ 
连翘 防风 川芎 酒芩 苍术 皂角刺 
治环跳穴痛，防生附骨痈方∶ 
以苍术佐黄柏之辛，行以青皮，冬月加桂枝，夏月加条子黄芩。体虚者加土牛膝，以生甘草为使，大料 
煎，入生姜汁带辣食前饮之。病甚者，加黄柏、桂枝。十数帖发不动，少加大黄一两帖，又不动者，恐痈将成 
矣；急撅地成坑，以 
火红，沃以小便，赤体坐其上，以被席围抱下体，伏热气熏蒸，腠理开、血气畅而愈。 



<目录>卷第二

<篇名>脱肛

属性：气热、气虚。 
气虚补气，用人参、当归、黄 、川芎、升麻。 
血虚者，四物汤。 
血热者凉血，四物汤加黄柏炒。 



<目录>卷之三\妇人科

<篇名>经水

属性：经水、经候、过期而作痛者，乃虚中有热，所以作痛。 
经水不及期，血热也。四物汤加黄连。 
经候将来而作痛者，血实也。 
桃仁 香附 黄连 
过期乃血少也。 
川芎 当归 带人参白术与痰药。 
过期，紫黑色有块，血热也，必作痛。 
四物汤加黄连、香附。 
淡色过期者，乃痰多也。 
二陈汤加川芎、当归。 
紫色成块者，乃是热也。四物汤加黄连之类。 
痰多占住血海地位，因而下多者，目必渐昏。肥人如此。 
南星 苍术 香附 川芎 作丸服。 
肥人不及日数而多者，痰多、血虚、有热。前方加黄连、白术。若血枯经闭者，四物汤加桃仁、红花。 
躯肥脂满经闭者，导痰汤加芎连。不可服地黄，泥膈故 
也。如用，以生姜汁炒。 



<目录>卷之三\妇人科

<篇名>血崩

属性：崩之为病，乃血之大下，岂可为寒。但血去后，其人必虚，当大补气血。 
东垣有治法，但不言热。其主于寒，学人宜再思之。 
急则治其标。白芷汤调百草霜。 
甚者，棕榈皮灰，后用四物汤加干姜调理。 
因劳者，用参 带升补药。 
因寒者加干姜。因热者加黄芩、参、 。 
崩过多者，先服五灵脂末一服，当分寒热。五灵脂能行能止。妇人血崩用白芷、香附为丸。 
白带用椒目末，又用白芷末。 
一方∶用生狗头骨烧灰存性，或酒调服，或入药服之。 
又方∶用五灵脂半生半熟为末，以酒调服。 
气虚血虚者，皆于四物汤加人参、黄 。 
漏下乃热而虚者，四物汤加黄连。 



<目录>卷之三\妇人科

<篇名>带下赤白

属性：（赤属血、白属气、主治燥湿为先。） 
带、漏、俱是胃中痰积流下，渗入膀胱。宜升。无人知此。肥人多是湿痰。 
海石 半夏 南星 苍术 川芎 椿皮 黄柏 
瘦人带病少，如有带者，是热也。 
黄柏 滑石 川芎 椿皮 海石 
甚者，上必用吐，以提其气；下用二陈汤加苍术、白术，仍用丸子（一本作瓦龙子）。 
又云∶赤白带皆属于热，出于大肠小肠之分。 
一方∶黄荆子炒焦为末，米饮汤下，治白带；亦治心痛。 
罗先生治法∶或十枣汤、或神 丸、或玉烛散、皆可用，不可峻攻。实者可用此法，虚则不宜。 
血虚者，加减四物汤。 
气虚者，以参术陈皮间与之。 
湿甚者，用固肠丸。 
相火动者，于诸药中少加炒柏。 
滑者，加龙骨、赤石脂。 
滞者，加葵花。性燥者，加黄连。 
寒月少入姜附。临机应变，必须断浓味。 
良姜 芍药 黄柏（二钱，各烧灰） 入椿树皮末（一两半） 
上为末，粥为丸。每服三四十丸。 
痰气带下者∶ 
苍术 香附 滑石 蛤粉 半夏 茯苓 
妇人上有头风、鼻涕，下有白带。 
南星 苍术 黄柏（炒焦） 滑石 半夏 川芎 辛夷 牡蛎粉（炒） 茯苓 
白带并痛风∶ 
半夏 茯苓 川芎 陈皮 甘草 苍术（炒浸） 南星 牛膝 黄柏（酒浸，晒干炒） 



<目录>卷之三\妇人科

<篇名>子嗣

属性：肥盛妇人不能孕育者，以其身中脂膜闭塞子宫，而致经事不能行。可用导痰汤之类。 
瘦怯妇人不能孕育者，以子宫无血，精气不聚故也。可用四物汤，养血、养阴等药。 



<目录>卷之三\妇人科

<篇名>产前胎动

属性：孕妇人因火动胎，逆上作喘者，急用条黄芩、香附之类。将条芩更于水中沉，取重者用之。 
固胎 
地黄（半钱） 人参 白芍（各一钱） 白术（一钱半） 川芎 归身尾（一钱） 陈皮（一钱） 甘 
草（二钱） 糯米（一十四粒） 黄连（些小） 黄柏（些小） 桑上羊儿藤（七叶完者） 
上 咀煎汤服之。 
血虚不安者用阿胶。痛者缩砂，行气故也。 
一切病不可表。 



<目录>卷之三\妇人科

<篇名>恶阻

属性：（从痰治。） 
戴云∶恶阻者，谓妇人有孕恶心，阻其饮食者是也。 
肥者有痰，瘦者有热，多用二陈汤。 
或白术为末，水丸。随所好，或汤或水下。 
妇人怀妊爱物，乃一脏之虚。假如肝脏虚，其肝气止能生胎，无余物也。 
血块、死血、食积、痰饮、成块在两胁，动作腹鸣、嘈杂、眩晕、身热、时作时止。 
黄连（一两，一半用茱萸炒，去茱萸；一半益智炒，去益智） 山栀（半两，炒） 台芎（半两） 香附 
（一两，用便浸） 萝卜子（一两半炒） 山楂（一两） 三棱 青皮 神曲（各半两） 莪术（半两，用米 
醋煮） 桃仁（半两，留尖去皮） 白芥子（一两半，炒） 瓦龙子（消血块） 
为末，作丸子服之。 
妇人血块如盘，有孕难服峻削。 
香附（四两，醋煮） 桃仁（一两，去皮尖） 海石（一两，醋煮） 白术（一两） 
为末，神曲为丸。 



<目录>卷之三\妇人科

<篇名>束胎

属性：束胎丸，第八个月服。 
黄芩（酒炒。夏用一两，秋用七钱半，冬用半两） 茯苓（七钱半） 陈皮（二两，忌火） 白术（二 
两粥为丸。） 
束胎散即达生散 
人参（半钱） 陈皮（半钱） 白术 白芍 归身尾（各一钱） 甘草（二钱，炙） 大腹皮（三钱） 
紫苏（半钱） 
或加枳壳、砂仁作一帖；入青葱五叶，黄杨木叶梢十个，煎。待于八九个月，服十数帖，甚得力。或夏 
加黄芩，冬不必加；春加川芎。或有别证，以意消息。 
第九个月服 
黄芩（一两，酒炒。宜热药，不宜凉药。怯弱人减半） 白术（一两） 枳壳（七钱半，炒） 滑石（七 
钱半，临月十日前小便多时，减此一味。） 
上为末，粥为丸，如梧桐子大。每服三十丸，空心热汤下。不可多，恐损元气。 



<目录>卷之三\妇人科

<篇名>安胎

属性：白术 黄芩 炒面 粥为丸。 
黄芩安胎，乃上中二焦药，能降火下行。 
缩砂安胎治痛，行气故也。 
益母草即茺蔚子，治产前产后诸病，能行血养血。难产作膏∶地黄膏、牛膝膏。 



<目录>卷之三\妇人科

<篇名>胎漏

属性：（气虚、血虚、血热。） 
戴云∶胎漏者，谓妇人有胎，而血漏下也。 



<目录>卷之三\妇人科

<篇名>子肿

属性：（湿多。） 
戴云∶子肿者，谓孕妇手足、或头面、通身浮肿者是也。用山栀炒一合，米饮汤吞下。三因方中有鲤鱼汤。 



<目录>卷之三\妇人科

<篇名>难产

属性：难产之由，亦是八九个月内不谨者。 
气血虚故，亦有气血凝滞而不能转运者。 



<目录>卷之三\妇人科

<篇名>催生方

属性：白芷灰 滑石 百草霜 
上为末，芎归汤或姜汁调服之。 
治胎衣不下 妇人大全方，别有治法。 



<目录>卷之三\妇人科

<篇名>产后血晕

属性：（虚火载血，渐渐晕来。） 
用鹿角烧灰，出火毒，研为极细末，以好酒调，灌下即醒。行血极快也。 
又方∶用韭叶细切，盛于有嘴瓶中，以热醋沃之，急封其口，以嘴塞产妇鼻中，可愈眩晕。 



<目录>卷之三\妇人科

<篇名>产后补虚

属性：人参 白术（各二钱） 黄芩 陈皮 川芎（各半钱） 归身尾（半钱） 甘草（一钱，炙。） 有热加 
生姜（三钱） 茯苓（一钱） 
必用大补气血，虽有杂证，以末治之。 
当清热，补血气。 



<目录>卷之三\妇人科

<篇名>消血块

属性：滑石（二钱） 没药（一钱） 麒麟竭（一钱，无则用牡丹皮） 为末，醋糊作丸。 
瓦龙子能消血块。 



<目录>卷之三\妇人科

<篇名>泄

属性：川芎 黄芩 白术 茯苓 干姜 滑石 白芍（炒） 陈皮 
咀，煎汤服。 



<目录>卷之三\妇人科

<篇名>恶露不尽

属性：谓产后败血所去不尽，在小腹作痛。 
五灵脂 香附末 蛤粉 醋丸 甚者入桃仁（不去尖） 
如恶血不下，以五灵脂为末，神曲糊丸，白术陈皮汤下。 



<目录>卷之三\妇人科

<篇名>中风

属性：不可作风治，切不可以小续命汤服之。必大补气血，然后治痰。当以左右手脉分其气血多少而治。 
口眼 斜，不可服小续命汤。 



<目录>卷之三\妇人科

<篇名>发热恶寒

属性：大发热必用干姜，轻用茯苓，淡渗其热。一应苦寒热发表药，皆不可用也。 
才见身热，便不可表。发热恶寒，皆是气血。左手脉不足，补血药多于补气药。右手脉不足，补气药多 
于补血药。 
恶寒、发热、腹满者，当去恶血。脉满者不是，腹痛者是。 
产后不可下白芍，以其酸寒伐生发之气故也。 
产后一切病皆不可发散。 



<目录>卷之三

<篇名>小儿科

属性：小儿食积、痰热伤乳为病。大概肝与脾病多。 
小儿肝病多，及大人亦然。肝只是有余；肾只是不足。 



<目录>卷之三\小儿科

<篇名>吐泻黄胆

属性：三棱 莪术 陈皮 青皮 神曲 麦芽 甘草 白术 茯苓 黄连 上为末，水调服。 
伤乳吐泻者加山楂。时气吐泻者加滑石。发热者加薄荷。 
吐泻用益元散。钱氏五补五泻之药俱可用。 



<目录>卷之三\小儿科

<篇名>急慢惊风

属性：发热、口疮、手心伏热、痰热、痰喘、痰嗽。 
并用通法；重则用瓜蒂散，轻则用苦参赤小豆末。须酸齑汁调服。吐之后，用通圣散蜜丸服之。 
惊有二证∶一者热痰，主急惊，当直泻之；一者脾虚，乃为慢惊，所主多死，当养脾。 
东垣云∶慢惊者，先实脾土，后散风邪。 
急者，只用降火、下痰、养血。 
慢者，只用朱砂安神丸，更于血药中求之。 
黑龙丸 
牛胆南星 礞石（各一两，焰硝等分 ） 天竺黄 青黛（各半两） 芦荟（二两半） 朱砂（三钱） 
僵蚕（五分） 蜈蚣（二钱半，烧存性） 
上为细末，煎甘草汤膏，丸如鸡头大。每服一丸或二丸。急惊薄荷汤下，慢惊桔梗、白术汤下。 
神圣牛黄夺命散 
槟榔（半两） 木香（三钱） 大黄（二两，面裹煨熟为末。） 白牵牛（一两，一半炒，一半生用） 
黑牵牛（粗末，一半生用，一半炒用） 上为一处，研作细末，入轻粉少许。每服二钱，用蜜浆水调下。不拘 
时候，微利为度。 



<目录>卷之三\小儿科

<篇名>疳病

属性：胡黄连丸 
胡黄连（半钱，去果积） 阿魏（一钱半，醋煮，去肉积） 麝香（四粒） 神曲（二钱半，去食积） 
黄连（二钱半，炒，去热积） 
上为末，猪胆汁丸，如黍米大。每服二十丸，白术汤下。 
小儿疳病腹大∶胡黄连丸二十丸，白术汤下。 



<目录>卷之三\小儿科

<篇名>痘疮

属性：（分气虚、血虚补之。） 
气虚用人参、白术，加解毒药。 
但见红点，便忌升麻葛根汤，发得表虚也。 
吐泻、少食、为里虚。不吐泻、能食、为实。 
里实而补，则结痈肿。 
陷伏、倒靥、灰白、为表虚；或用烧人屎。黑陷甚者，烧人屎，红、活、绽、凸为表实，而复用表药，则 
要溃烂不结痂。二者俱见，为表里俱虚。 
痘疮，或初出，或未出时，人有患者，宜预服此药。多者合少，重者合轻。方用丝瓜近蒂三寸连瓜子皮烧 
灰存性，为末，砂糖拌吃。入朱砂末亦可。 
解痘疮毒药 
丝瓜 升麻 酒芍药 甘草（生用） 糖球 黑豆 犀角 赤小豆 
解痘疮法，已出未出皆可用。朱砂为末，以蜜水调服。多者可减，少者可无。 



<目录>卷之三\小儿科

<篇名>腹胀

属性：萝卜子（蒸） 紫苏梗 陈皮 干姜（各等分） 甘草（减半） 食减者加白术，煎服。 



<目录>卷之三\小儿科

<篇名>夜啼

属性：人参（一钱半） 黄连（一钱半，姜汁炒） 甘草（半钱） 竹叶（二十片） 作二服。加姜一片，煎服之。 



<目录>卷之三\小儿科

<篇名>口糜

属性：戴云∶满口生疮者便是。江茶粉草敷之。 
又方∶苦参、黄丹、五倍子、青黛各等分，敷之。 



<目录>卷之三\小儿科

<篇名>脱囊肿大

属性：戴云∶脱囊者，阴囊肿大、坠下、不收上之说。 
木通 甘草 黄连 当归 黄芩 煎服。 
脱囊，紫苏叶为末，水调，敷上。荷叶裹之。 



<目录>卷之三\小儿科

<篇名>脱肛

属性：戴云∶脱肛者，大肠脱下之说。 
东北方陈壁上土，汤泡，先熏后洗。亦可用脱囊药服之。 



<目录>卷之三\小儿科

<篇名>木舌

属性：戴云∶木舌者，舌肿硬不和软也。又言重舌者，亦是此类。二者盖是热病。用百草霜、滑石、芒硝、为末， 
酒调敷。 



<目录>卷之三\小儿科

<篇名>瘾疹

属性：（黑斑、红斑、疮痒。） 
用通圣散调服。 



<目录>卷之三\小儿科

<篇名>咯红

属性：戴云∶咯红者即唾内有血，非吐血与咳血。 
黑豆 甘草 陈皮 煎服。 



<目录>卷之三\小儿科

<篇名>吃泥

属性：（胃热故也。） 
软石膏 甘草 黄芩 陈皮 茯苓 白术 煎服。 



<目录>卷之三\小儿科

<篇名>痢疾食积

属性：黄芩 黄连 陈皮 甘草 煎服。 
赤痢加红花桃仁。白痢加滑石末。 
食积痢 
炒曲 苍术 滑石 芍药 黄芩 白术 甘草 陈皮 茯苓 上 咀煎，下保和丸。 



<目录>卷之三\小儿科

<篇名>解颅

属性：乃是母气虚与热多耳。 
戴云∶即初生小儿头上骨未合而开者。上以四君子汤、四物汤。有热加酒芩、炒黄连、生甘草，煎服。 
外以帛束紧，用白蔹末敷之。 



<目录>卷之三\小儿科

<篇名>蛔虫

属性：楝树根为君，佐以二陈汤，煎服。 



<目录>卷之三\小儿科

<篇名>口噤

属性：郁金 藜芦 瓜蒂 为末，搐鼻。 



<目录>卷之三\小儿科

<篇名>风痰

属性：南星（半两，切） 白矾（半两入器中，水高一指浸，晒干研细末） 白附子（一两） 用飞白面为 
丸，如鸡头大。每服一丸或二丸，姜蜜薄荷汤化下服之。 



<目录>卷之三\小儿科

<篇名>癞头

属性：用红炭 长流水令热，洗之。又服酒制通圣散。除大黄酒炒外，以胡荽子伏龙肝悬龙尾黄连白矾为末，调敷。 
又方∶ 
松树浓皮（一两，烧灰。） 白胶香（二两，熬沸倾石上。） 黄丹（一两，飞。） 白矾（半两，火 
飞。） 软石膏（一两） 黄连（半两） 大黄（五钱） 轻粉（四厘。） 
上极细末，熬熟油调敷疮上。须先洗了疮口，敷乃佳。 



<目录>卷之三\小儿科

<篇名>赤瘤

属性：生地黄 木通 荆芥 
苦药带表之类。用巴蕉油涂患处。 



<目录>卷之三\小儿科

<篇名>鼻赤

属性：雄黄、黄丹、同敷。 
一小儿好吃粽，成腹痛。黄连、白酒药、为末，调服乃愈。 



<目录>附录

<篇名>一、火岂君相五志俱有论

属性：火之为病，其害甚大，其变甚速，其势甚彰，其死甚暴。何者？盖能燔灼焚焰，飞走狂越，消烁于物，莫 
能御之。游行乎三焦虚实之两途∶曰君火也，犹人火也；曰相火也，犹龙火也。火性不妄动，能不违道于常， 
以禀位听命营运造化，生存之机矣。夫人在气交之中，多动少静，欲不妄动，其可得乎。故凡动者皆属火。龙 
火一妄行，元气受伤，势不两立。偏胜则病移他经，事非细故，动之极也，病则死矣。经所以谓一水不胜二火 
之火，出于天造。君相之外，又有厥阴、脏腑之火，根于五志之内，六欲七情激之，其火随起。大怒则火起于 
肝，醉饱则火起于胃，房劳则火起于肾，悲哀动中则火起于肺。心为君主，自焚则死矣。丹溪又启∶火出五脏 
主病。曰∶诸风掉眩，属于肝火之动也。诸痛疮疡，属于心火之用也。诸气愤郁，属于肺火之升也。诸湿肿满， 
属于脾火之胜也。经所谓一水不胜五火之火，出自人为。又考内经病机一十九条内举属火者五∶诸热瞀 ，皆 
属于火；诸惊禁 ，如丧神守，皆属于火；诸气逆上，皆属于火；诸躁扰狂越，皆属于火；诸病跗肿疼酸惊骇， 
皆属于火。而河间又广其说火之致病者甚多，深契内经之意。曰∶喘呕、吐酸、暴注下迫、转筋、小便混浊、 
腹胀大鼓之有声、痈疽、疡疹、瘤气、结核、吐下霍乱、瞀郁、肿胀、鼻塞、鼻衄、血溢、血泄、淋闭、身热、 
恶寒、战栗惊惑、悲笑谵妄、衄蔑血污之病， 
皆少阳君火之火，乃真心小肠之气所为也。若瞀 暴喑、冒昧躁扰狂越、骂詈惊骇、跗肿酸痛、气逆上冲、禁 
栗如丧神守、嚏呕、疮疡、喉哑、耳鸣，及聋、呕涌溢、食不下、目 不明、暴注、 、暴病、暴死，此皆 
少阳相火之热，乃心包络三焦之气所为也。是皆火之变见于诸病也。谓为脉虚则浮大，实则洪数。药之所主， 
各因其属。君火者，心火也，可以湿伏，可以水灭，可以直折，惟黄连之属可以制之。相火者，龙火也，不可 
以湿折之，从其性而伏之，惟黄柏之属，可以降之。噫！泻火之法，岂止如此，虚实多端，不可不察。以脏气 
司之∶如黄连泻心火；黄芩泻肺火；芍药泻脾火；柴胡泻肝火；知母泻肾火。此皆苦寒之味，能泻有余之火耳。 
若饮食劳倦，内伤元气，火不两立，为阳虚之病。以甘温之剂除之，如黄 人参甘草之属。若阴微阳强，相火 
炽盛，以乘阴位，日渐煎熬，为火虚之病；以甘寒之剂降之，如当归地黄之属。若心火亢极，郁热内实，为阳 
强之病，以咸冷之剂折之，如大黄朴硝之属。若肾水受伤，其阴失守，无根之火，为虚之病，以壮水之剂制之， 
如生地黄、玄参之属。若右肾命门火衰，为阳脱之病，以温热之剂济之，如附子干姜之属。若胃虚过食冷物， 
抑遏阳气于脾土，为火郁之病，以升散之剂发之，如升麻干葛柴胡防风之属。不明诸此之类，而求火之为病， 
施治何所根据。故于诸经，集略其说，略备处方之用，庶免实实虚虚之祸也。 



<目录>附录

<篇名>二、气属阳动作火论

属性：捍卫冲和不息之谓气，扰乱妄动变常之谓火，当其和平之时，外护其表，复行于里，周流一身，循环无 
端，出入升降，继而有常，源出中焦，总统于肺气，曷尝病于人也。及其七 
情之交攻，五志之间发，乖戾失常，清者遽变之为浊，行者抑遏而反止，表失卫护而不和，内失健悍而少降， 
营运渐远，肺失主持，妄动不已，五志厥阳之火起焉；上燔于肺气乃病焉。何者？气本属阳，反胜则为火矣。 
河间曰∶五志过极，则为火也。何后世不本此议，而一概类聚香辛燥热之剂。气作寒治，所据何理？且言七气 
汤制作∶其用青皮、陈皮、三棱、蓬术、益智、官桂、甘草，遂以为平和可常用，通治七情所伤，混同一意， 
未喻其药。以治真气以下诸气，尤有甚焉者，兹不复叙。况所居之情，各各不同。且夫经言九气之变，未尝略 
而不详。如怒则气上，喜则气缓，悲则气消，恐则气下，寒则气收，热则气泄，惊则气乱，劳则气耗，思则 
气结。其言治法∶高者抑之；下者举之；寒者热之；热者寒之；惊者平之；劳者温之；结者散之；喜者以恐升 
之；悲者以喜胜之。九气之治，各有分别，何尝混作寒治论，而类聚香热之药，通言而治诸气，岂理之谓欤。 
若香辛燥热之剂，但可劫滞气，冲快于一时；以其气久抑滞，借此暂行开发之意。药中无佐使制服所起之气， 
服之，甚则增炽郁火，蒸熏气液而成积，自积滋长而成痰，一饮下膈，气乃氤氲，清虚之象，若雾露之着物， 
虽滞易散，内挟痰积，开而复结，服之日久，安有虚实而不动，气动而不散者乎。此皆人所受误之由，习俗已 
久，相沿而化，卒莫能救。升发太过，香辛散气，燥热伤气，真气耗散，浊气上腾，犹曰肾虚不能摄气归原， 
遂与苏子降气汤四磨汤下，黑铅丹、养气丹、镇坠上升之气；且硫黄黑锡佐以香热，又无补养之性，借此果 
能生气而补肾乎。请熟详之∶夫湿痰盛甚者，亦或当之，初服未显增变，由其喜坠、而愈进，形质弱者，何以 
收救。不悟肺受火炎，子气亦弱，降令不行，火无以制，相扇而动，本势空虚，命绝如缕， 
积而至深，丹毒济火，一旦火气狂散，喘息奔急而死。所以有形丹石瓦药，重坠无形之气，其气将何抵受随而 
降之乎。譬以石投水，水固未尝沉也，岂不死欤。丹溪有曰∶上升之气，自肝而出，中挟相火，其热愈甚，自 
觉无冷，非真冷也。火热似水，积热之甚，阳亢阴微，故有此证。认假作真，似是之祸可胜言哉。内经虽云百 
病皆生于气，以正气受邪之不一也。今七情伤气，郁结不舒，痞闷壅塞，发为诸病。当详所起之因，滞于何经， 
有上下部分藏气之不同。随经用药，有寒热温凉之同异。若枳壳利肺气，多服损胸中至高之气；青皮泻肝气， 
多服损真气。与夫木香之行中下焦气、香附之快滞气、陈皮之泄气、藿香之馨香上行胃气、紫苏之散表气、浓 
朴之泻卫气、槟榔之泻至高之气、沉香之升降其气、脑麝之散真气，若此之类，气实可宜。其中有行散者，有 
损泄者，其过剂乎，用之，能却气之标，而不能治气之本。岂可又佐以燥热之药，以火济火，混同谓治诸气， 
使之常服多服可乎？气之与火，一理而已，动静之变，反化为二。气作火论，治与病情相得。丹溪发挥论云∶ 
冷生气者，出于高阳生之谬言也。自非身受寒气，口食寒物，而足论寒者，吾恐十之无一二也。 



<目录>附录

<篇名>三、血属阴难成易亏论

属性：《内经》曰∶荣者水谷之精也。和调五脏，洒陈于六腑，乃能入于脉也。源源而来，生化于脾，总统于心， 
藏于脾肝，宣布于肺，施泄于肾，灌溉一身。目得之而能视、耳得之而能听、手得之而能摄、掌得之而能握、 
足得之而能步、藏得之而能液、腑得之而能气、是以出入升降濡润宣通者，由此使然也。注之于脉，少则涩， 
充则实。常以饮食日滋，故能阳 
生阴长，液汗变化而赤为血也。生化旺，则诸经恃此而长养；衰耗竭，则百脉由此而空虚。可不谨养哉。故曰∶ 
血者，神气也。持之则存，失之则亡。是知血盛则形盛，血弱则形衰；神静则阴生，形役则阳亢；阳盛则阴 
必衰，又何言阳旺而生阴血也。盖谓血气之常，阴从乎阳，随气营运于内，而无阴以羁束，则气何以树立？故 
其致病也易，而调治也难。以其比阳常亏，而又损之，则阳易亢阴易乏之论，可以见矣。诸经有云∶阳道实， 
阴道虚。阳道常饶，阴道常乏。阳常有余，阴常不足。以人之生也，年至十四而经行，至四十九而经断，可见 
阴血之难成易亏。知此阴气一亏伤所变之证∶妄行于上则吐衄；衰涸于外则虚劳；妄返于下，则便红；稍血热 
则膀胱癃闭；溺血渗透肠间则为肠风；阴虚阳搏，则为崩中；湿蒸热瘀，则为滞下；热极腐化则为脓血。火极 
似水。血色紫黑；热盛于阴，发于疮疡；湿滞于血，则为痛痒瘾疹，皮肤则为冷痹。蓄之在上，则人喜忘；蓄 
之在下，则为喜狂。堕恐跌仆，则瘀恶内凝。若分部位∶身半以上，同天之阳；身半以下，同地之阴；此特举 
其所显之证者。治血必血属之药，欲求血药，其四物之谓乎。河间谓随证辅佐谓之六合汤者，详言之矣。余故 
陈其气味专司之要，不可不察。夫川芎血中之气药也，通肝经，性味辛散，能行血滞于气也。地黄血中血药也， 
通肾经，性味甘寒，能生真阴之虚也。当归分三，治血中主药。通肾经，性味辛温，全用能活血各归其经也。 
芍药阴分药也，通脾经，性味酸寒，能和血气腹痛也。若求阴药之属，必于此而取则焉。《脾胃论》有云∶若 
善治者，随经损益，损其一二味之所宜为主治可也。此特论血病而求血药之属者也。若气虚血弱，又当从长沙。 
血虚以人参补之，阳旺则生阴血也，若四物者，独能主血分受伤，为气 
不虚也。辅佐之属∶若桃仁、红花、苏子、血竭、牡丹皮者，血滞所宜；蒲黄、阿胶、地榆、百草霜、榈灰者， 
血崩所宜；乳香、没药、五灵脂、凌霄花者，血痛所宜；苁蓉、锁阳、牛膝、枸杞子、益母草、夏枯草、败龟 
板者，血虚所宜；乳酪血液之物，血燥所宜；干姜桂者，血寒所宜；生地黄、苦参，血热所宜；此特取其正治 
之大略耳。以其触类而长，可谓无穷之应变矣。 



<目录>附录

<篇名>四、滞下辩论

属性：滞下之病，尝见世方以赤白而分寒热，妄用兜涩燥剂止之。或言积滞，而用巴KT 丸药攻之；或指湿热， 
而与淡渗之剂利之；一偏之误，可不明辩乎。谨按原病式所论，赤白同于一理，反复陈喻，但不熟察耳。果肠 
胃积滞不行，法当辛苦寒凉药，推陈致新，荡涤而去，不宜巴KT 毒热下之。否则郁结转甚，而病变危者有之 
矣。若泻痢不分两证，混言湿热，不利小便，非其治也。夫泄者，水谷湿之象。滞下者，垢瘀之物同于湿热而 
成。治分两岐，而药亦异。若淡渗之剂，功能散利水道，浊流得快，使泄自止。此有无之形，岂可与滞下混同 
论治而用导滞行积可乎。其下痢出于大肠，传送之道，了不干于肾气。所下有形之物，或如鱼脑、或下如豆汁、 
或便白脓、或下纯血、或赤或白、或赤白相杂、若此者，岂可与泻混同论治而用淡渗利之可乎。尝原其本，皆 
由肠胃日受饮食之积，余不尽行，留滞于内，湿蒸热瘀，郁结日深，伏而不作；时逢炎暑，不行相火司令，又 
调摄失宜，复感酷热之毒；至秋阳（气）始收，火气下降，蒸发蓄积，而滞下之证作矣以其积滞之滞行，故名 
之曰滞下。其湿热瘀积干于血分则赤；干于气分则白；赤白兼下，气血俱受邪矣。久而不 
愈，气血不运，脾积不磨，陈积脱滑下凝，犹若鱼脑矣。甚则肠胃空虚，关司失守，浊液并流，色非一类，错 
杂混下注出，状如豆汁矣。若脾气下陷，虚坐努责，便出色如白脓矣。其热伤血深，湿毒相瘀，粘结紫色，则 
紫黑矣。其污浊积而欲出，气滞而不与之出，所以下迫窘痛，后重里急，至圊而不能便，总行频并亦少，乍起 
乍止而不安，此皆大肠经有所壅遏窒碍，气液不得宣通故也。众言难处，何法则可求之？长沙论云∶利之可下 
者，悉用大黄之剂。可温者，悉用姜附之类。何尝以巴KT 热毒下之，紧涩重药兜之。又观河间立言∶后重则 
宜下、腹痛则宜和、身重则宜温、脉弦则去风、脓血粘稠以重药竭之，身冷自汗以重药温之，风邪内束宜汗之， 
溏为痢当温之，在表者汗之，在里者下之，在上者涌之，在下者竭之，身表热者内疏之，小便涩者分利之。 
用药轻重之别，又加详载。行血则便脓自愈，调气则后重自除，治实治虚之要论。而丹溪又谓大虚大寒者，其 
治验备载《局方发挥》。观此治法，岂可胶柱而调瑟。又有胃弱而闭不食，此名禁口痢，病七方未有详论者。 
以《内经》大法推之，内格呕逆火起炎上之象。究乎此，则胃虚木火乘之，是土败木贼也，见此多成危候。 



<目录>附录

<篇名>五、三消之疾燥热胜阴

属性：尝读刘河间先生三消之论，始言天地六气五味，以配养人身六味五脏，而究乎万物之源；终引《内经》论 
渴诸证，以辩乎世方热药之误。此比物立象，反复详明，非深达阴阳造化之机者，孰能如是邪。请陈其略∶夫 
经中有言心肺气厥而渴者，有肾热而渴者，有言胃与大肠结热而渴者，有言脾痹而渴者，有因小肠痹热而渴者， 
有因伤饱肥甘而食渴者， 
有因醉饱入房而渴者，有因远行劳倦遇天热而渴者，有因伤害胃干而渴者，有因肾热而渴者，有因痛风而渴 
者。虽五脏之部分不同，而病之所遇各异，其为燥热之疾一也。三消之热，本湿寒之阴气衰，燥热之阳气大甚， 
皆因乎饮食之饵失节，肠胃干涸，而气液不得宣平。或耗乱精神，过违其度；或因大病，阴气损而血液衰虚， 
阳气悍而燥热郁甚；或因久嗜咸物，恣食炙爆，饮食过度；亦有年少服金石丸散，积久实热结于下焦，虚热血 
气不能制，实热燥甚于肾，故渴而不饮。若饮水多而小便多者，名曰消渴。若饮食多而不甚渴，小便数而消瘦 
者，名曰消中。若渴而饮水不绝，腿消瘦，而小便有脂液者，名曰肾消。此三消者，其燥热同也。故治疾者， 
补肾水阴寒之虚，而泻心火阳热之实，除肠胃燥热之甚，济一身津液之衰。使道路散而不结，津液生而不枯， 
气血利而不涩，则病日已矣。岂不以滋润之剂，养阴以制燥，滋水而充液哉。何故？泄漏消渴，多者不知其书， 
谓因下部肾水虚，不能制其上焦心火，使上实热而多烦渴，下虚冷而多小便。若更服寒药，则元气转虚，而下 
部肾水转衰，则上焦心火尤难治也。但以暖药补养元气，若下部肾水得实，而胜退上焦心火，则自然渴止，小 
便如常，而病愈也。吁！若此未明阴阳虚实之道也。夫肾水属阴而本寒，虚则为热。心火属阳而本热，虚则为 
寒。若肾水阴虚，则心火阳实，是谓阳实阴虚，而上下俱热矣。以彼人言，但见消渴数溲，妄言为下部寒尔， 
岂知肠胃燥热怫郁使之然也。且夫寒物属阴，能养水而泻心；热物属阳，能养火而耗水。今肾水既不能胜心 
火，则上下俱热，奈何以热养肾水欲令胜心火，岂不暗哉。彼不谓水气实者必能制火，虚则不能制火。故阳实 
阴虚，而热燥其液，小便淋而常少。阴实阳虚，不能制水，小便利而常多。此又不 
知消渴小便多者，盖燥热太甚，而三焦肠胃之腠理怫郁结滞，致密壅塞，而水液不能渗泄浸润于外，以养乎百 
骸。故肠胃之外燥热太甚，虽多饮水入于肠胃之内，终不能浸润于外，故渴不止而小便多。水液既不能渗泄浸 
润于外，则阴燥竭而无以自养，故久而多变为聋盲疮疡痤痱之类而危殆。其为燥热伤阴也，明矣。 



<目录>附录

<篇名>六、泄泻从湿治有多法

属性：泄泻者，水泻所为也。由湿本土，土乃脾胃之气也。得此证者，或因于内伤，或感于外邪，皆能动乎脾湿。 
脾病则升举之气下陷，湿变注并出大肠之道，以胃与大肠同乎阳明一经也。云湿可成泄，垂教治湿大意而言。 
后世方论泥云∶治湿不利小便，非其治也。故凡泄泻之药，多用淡渗之剂利之。下久不止，不分所得之因，遽 
以为寒，而用紧涩热药兜之。夫泄有五飧。泄者，水谷不化而完出，湿兼风也；溏泄者，所下汁积粘垢，湿兼 
热也； 泄者，所下澄澈清冷，小便清白，湿兼寒也；濡泄者，体重软弱，泄下多水，湿自甚也；滑泄者，久 
下不能禁固，湿胜气脱也。若此有寒热虚实之不同，举治不可执一而言。谨书数法于后∶夫泄有宜汗解者。经 
言春伤于风，夏必飧泄。又云∶久风为飧泄，若保命集云，用苍术、麻黄、防风之属是也。有宜下而保安者。 
若长沙言，下痢脉滑而数者，有宿食也，当下之。下利已瘥至其时复发者，此为下未尽更下之安，悉用大承气 
汤加减之剂。有宜化而得安者。格致余论，夏月患泄，百方不效，视之，久病而神亦瘁，小便少而赤，脉滑而 
颇弦，格闷食减。因悟此久积所为，积湿成痰留于肺中，宜大肠之不固也。清其源则流自清。以茱萸等作汤， 
温服一碗许，探喉中，一吐痰半升， 
如利减半，次早晨饮，吐半升而利止。有以补养而愈者，若脾胃论，言脉弦、气弱、自汗，四肢发热，大便泄 
泻，从黄 建中汤。有宜调和脾湿而得止者，若洁古言曰∶四肢懒倦，小便不利，大便走泄，沉困，饮食减少， 
以白术、芍药、茯苓，加减治之。有宜升举而安者，若试效方言∶胃中湿脾弱，不能营运，食下则为泄，助甲 
胆风胜以克之。以升阳之药羌活、独活、升麻、防风、炙甘草之属。有宜燥湿而后除者，若脾胃论言∶上湿有 
余，脉缓，怠惰嗜卧，四肢不收，大便泄泻，从平胃散。有宜寒凉而愈者，若长沙言∶协热自利者，黄芩汤主 
之。举其湿热之相宜者，若长沙言，下利脉迟紧痛未欲止当温之；下利心痛急当救里；下利清白水液澄澈，可 
与理中四逆汤辈。究其利小便之相宜者，河间言湿胜则濡泄。小便不利者，可与五苓散、益元散分导之。以其 
收敛之相宜者，东垣言∶寒滑气泄不固，制诃子散涩之。以上诸法，各有所主，宜独利小便而湿动也。岂独病 
因寒，必待龙骨、石脂紧重燥毒之属涩之。治者又当审择其说，一途取利，约而不博可乎。 

