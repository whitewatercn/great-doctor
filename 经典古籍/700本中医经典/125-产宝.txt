<篇名>产宝
书名：产宝
作者：咎段  
朝代：唐  
年份：公元618-907年  



<目录>

<篇名>序

属性：人之所以生。气血而已。血之所以生。气而已。气。火也。血。水也。贮水于釜。厝火而烹之。其蒸蒸然浮动者。 
水也。其所以然者。非水也。气也。火之用也。故治血必先理气。气行血行。气滞血滞。行则生。滞则死。见血之滞而 
攻之使下。是犹见水之滞而激之使行也。今之业产科者。操此术以杀人。盖不知其几矣。嘉庆癸酉。余室人卫氏。产后 
患 
瘀滞。医曰。是非逐以莪术荆三棱不可。一剂而神昏谵语。则云。药轻不胜病。益以大剂而气上逆暴脱矣。余是时初未 
知医。以为证固不治。但有悼痛。厥后稍稍习岐黄家言。得浦江倪氏所着产宝读之。遇戚鄙中有患此者。照是书于生化 
汤中加生 一二两。恒获十全。他证按方取治。靡不愈。然后知前此为医所误。凡莪术荆三棱之属。破血而因以蚀气。 
气蚀则血无以生。虽神奇亦化为臭腐。而生化汤于行血中理气。增以生 。气壮而血以行以生。故能奏效若此也。余既 
悼逝者之不可作。复悯医之庸。顷承乏平度。听断之暇。因取是书略加删润。镂板传布。俾业产科者有所据根据。毋徒以 
破血蚀气之药杀人也。嗟乎。是岂独产后然哉。四明高鼓峰论治血证。以固元汤先回其气。汤中重用参 。而今世粗 
工。惟知用寒凉。直折重遏其心肺之阳。驯致生生之气绝而不可复救。岂不悲哉。附着弁言。为世之治血而不知理气者 
告焉。倪氏名枝维。字佩玉。号凤宾。雍正六年成是书。向无刊本。余友赵文学魏寄视写本。弃之箧。衍二十五年矣。 
生平所见治产诸书。未有出此上者。洵可宝也。 
\x道光壬寅春仲。海昌许 序于平度州署之行吾素斋。\x 



<目录>

<篇名>序

属性：治产方书伙矣。类皆见证治证。不审本原。间有一二善本。而博引繁征。纷然杂出。读其书者。奚所折衷也。夫产 
后劳倦异常。腠理不密。脾胃恒弱。气血多亏。急宜滋补。以回其元。而他证概从末治。其需补而不遽补者。特以恶露 
未净。收固升提之品。碍难骤进耳。若痛块既除。调理失当。则正气久衰。变证百出。害将不可胜言。世医不明此旨。 
或因烦热而妄用清凉。或因瘀滞而误施攻下。或因外感而谬加表散。或因内结而专主消耗。治其标而舍其本。究之。本 
愈亏而标亦不可治。其不危者几希矣。道光丙午。家君光禄公。宦京师。得许珊林刺史所刊倪氏产宝读之。窃叹为济人 
宝筏。欲付梓以公于世久矣。归里后。值赭乱滋扰。练兵筹饷。昕夕不遑。致稽寿枣。今先君弃养三年矣。偶理遗箧。 
睹是书。重为黯然。爰悉心校正。付剞劂氏。以承先志。吾知流传日广。必有同志之士。什袭珍藏。相继刊布者。由此 
家置一编。宇字内共庆达生。是则予之浓望也夫。 
\x同治辛未秋仲石阳黄祖经序于三余家塾。\x 



<目录>

<篇名>序

属性：余家得是书。曾镌印万数千本。以广其传。数十年来。戚友乡里中。按方施治。靡不奏效。年远者不能记忆。若近 
事之奇验者。可略举一二焉。余宦浙。侄宝芝宦金陵。光绪甲午。宝芝以同知权盐城县篆。遣眷属来杭。其侧室杨氏。 
体质素强。夏月生子极速。绷儿甫毕。即出房料理他务。佥止之。入室后。又以冷水浣手。推窗挥扇。当风而坐。复止 
之。日晡忽发寒热眩晕。佥云。强壮如此。冒风贪凉如此。是因产后腠理不密。护卫失宜。致受外感也。余窃疑之。诊 
其脉有虚象。进以养正通幽汤。一服而证减。再服则全瘳矣。甲辰秋。余孙媳生子。产后三日。患痰闭搐搦之证。此血 
虚生风也。以滋荣活络汤。加半夏竹沥姜汁进之。应手而愈。盖产妇当忍痛用力之时。出汗多则亡阳。阳虚故畏寒。失 
血多则伤阴。阴虚故发热。气血两亏。则神散而有眩晕。甚至痰闭搐搦。状类中风。自应用扶正之品。以调和营卫。设 
使目为客邪。任意表散。鲜有不由虚弱而成危殆者也。丙午夏。偶谈及此。笏堂太守。欣然以石印是编为任。嘱余补记 
于简端。因振笔书之。 
\x黄子 谨识。\x 



<目录>

<篇名>序

属性：慨自仲景越人而后。秘典弗着。至道无闻。流迁以迄于今。风气日趋于下。医学之不明也久矣。黄子 观察宦浙三 
十年。公余之暇。博览群书。于灵枢素问之奥旨。千金肘后之奇方。尤为研究靡遗。深有心得。每聆其论说。觉疑义与 
晰不烦言而自解。今岁夏与二三知己谈及产科。极称赏倪氏产宝一书。并述其神效。历历如绘。余索书读之。言近而旨 
远。词简而义赅。盖融贯诸家之说。崇正以辟谬。由博而求精。惟能握要探原。 是以泛应曲当也。赵忠献谓。 
半部论语。可治天下。良以得其纲领。斯事无不治耳。政术有然。医术亦何尝不然。方今医道失传。流品日杂。庸手误 
人。滔滔皆是。于此而欲治产者合乎准绳。生产者安于衽席。非以是编救正之不为功。爰借原本手录成帙。用西法石印。 
公诸同好。至于论证立方。各有妙义。前序已阐发其蕴。无俟鄙人赘述也。 
\x光绪丙午夏。高尚缙序于拳石山房。\x 



<目录>

<篇名>产后总论

属性：凡病皆起于气血之衰。脾胃之弱。而产后为尤甚。是以丹溪论产。必当大补气血为先。虽有他症以末治之。此言已 
尽医产大旨。若能扩充立方。则治产思过半矣。夫产后症变百出。不可以常病之药。一概论治。如有气勿专疏散。有食 
勿专消导。热不可妄用芩连。寒不可多用桂附。至若虚中外感。见三阳表症之多。似可汗也。在产后而用麻黄。则重竭 
其阳。见三阴里症之多。似可下也。在产后而用承气。则重亡其阴。耳聋胁痛乃肾虚。恶露之停。休用柴胡。谵语汗出。 
乃元弱似邪之症。毋同胃实。厥由阳气之衰。难分寒热。非大补不能回阳而起弱。痉由阴血之亏。毋论刚柔。非滋荣不 
能舒筋而活络。又如乍寒乍热。发作有期。症类疟也。若以疟治。迁延难愈。神不守舍。言语无伦。病似邪也。若同邪 
论。危殆可虞。去血多而大便燥结。苁蓉加于生化。非润肠承气之能通。患汗多而小便短涩。生脉倍用参 。必生津助 
液之可利。加参生化频服。救产后之危。六和调胃并行。苏绝谷之厄。颓产脱肛。多是气虚下陷。宜补中益气之方。拳 
挛口噤。乃是血燥类风。当加参生化之剂。产户入风而痛甚。宜服羌活养荣汤。玉门伤冷而不闭。洗用茱硫合蛇菟。（吴 
茱萸硫黄蛇床子菟丝子各五钱。煎汤熏洗。）怔忡惊悸。生化加以远志。似邪恍惚。安神佐以归脾。因气而满闷虚烦。生 
化加木香为佐。因食而嗳酸恶食。六君加神曲为良。苏木棱蓬。最能破血。用之必殆。青皮枳实。大能耗气。服之非宜。 
凡一应破血耗气之品。汗吐宣下之剂。只可施于少壮。岂宜用于产危。大抵生产之后。先问恶露如何。块痛未除。不可 
遽加参术。腹中痛止。补中益气为良。至若亡阳脱汗。气虚喘促。频灌生化加参。是从权也。亡阴大热。血崩昏厥。速 
煎生化原方。乃救急也。凡此治法。先为提纲。庶使开卷了然。不至茫无头绪。则未必无小补云。 



<目录>产后总论

<篇名>生化汤

属性：川芎（一钱二分） 当归（五钱） 干姜（炙黑五分） 甘草（炙三分） 桃仁（去皮尖研十一粒） 
上药用水一盏。陈酒半盏。煎作一盏。稍热服。 
生化者。因药性功用而立名也。夫产后宿血当消。新血当生。若专消则新血不生。专生则宿血反滞。考诸药性。川 
芎。当归。桃仁。三品善治宿血。专生新血。佐以黑姜。甘草。引三品入于肝脾。生血理气。莫善于此。所谓行中有补。 
化中有生。实产后圣药也。凡怀孕至八九月。预备二三剂。至胞衣破时。速煎一剂。俟儿分身即速服之。不问正产半产。 
虽少壮产妇。平安无恙者。亦宜服二三剂。则恶自消而新自生。第须初产一二时辰之内未进饮食之先。相继煎服。以恶 
露在下焦。故服多而频使恶易化而新易生。庶免血晕之恶。若胎前素弱。及产后劳倦。又当多服二剂。以防昏倦。若照 
常每日一服。岂能救将危绝之气血乎。至虚人见危症及热疾堕胎。或劳甚身热头痛服药四五剂。虽觉稍安。块痛未除仍 
当服之。 



<目录>

<篇名>胞衣不下

属性：有由产母才送儿出。无力送衣者。有历时既久或乘冷气。则血道凝涩。而衣不下者。有胎前素弱。至血枯而衣停者。 
凡此当急进生化汤一二剂。兼服益母膏。次服鹿角灰。则血旺腹和。而衣自下。世每以济坤丹。又名回生丹。专攻血块 
落胞胎。虽见速效。而其元气未免受伤。慎之慎之。（制益母膏法。端午后。小暑前。取鲜益母草。用铜锅熬膏。贮瓷瓶 
内。勿令泄气。临用以生化汤调服神效。） 
凡儿下而衣不下。产妇不可睡倒。必须先断脐带。用草鞋坠之。如寒月扶产妇至床。倚人坐。 盖被以火笼置被中。 
再以绵衣烘热替换暖腹。胞下后防虚。必须连服生化汤二三剂。不可厌药之频。自有大效。 



<目录>

<篇名>块痛

属性：产后腹有血块。是胎前余血之所积也。夫妇人以经脉为主。二七而天癸至。三旬一见。以象月盈则亏。行之有常。 
名之曰经。有孕则经不行。其余血注于胞中。以护元。一月曰始胚。二月曰始膏。三月成形。而名胎。方受母血之荫。 
胎形尚小。食母血故有留余。并前两月之血积于胞中。久而成块。至产时。随儿当下。亦有因产妇送儿劳倦。调护欠温。 
以致块痛不散者。慎勿轻用攻血峻药。宜饮姜艾酒。多服生化汤。加以热衣暖腹。自然渐散。俗师有用红花生地以行之。 
苏木牛膝以攻之。鲜有不至危亡者。 
小腹有块作痛。名曰儿枕。世多专先消散。然后议补。或消补兼施。更为夹杂。殊不知旧血须当消化。新血尤当滋 
生。若专主攻旧。新亦不能生矣。产后血气暴虚。理当大补。当恶露未净。用补须知无滞血。攻块不致损元气。行中兼 
补。方是万全。世以四物汤理产。误人多矣。地黄性寒滞血。芍药酸寒伐肝。治产者察之。 
产后七日内。未曾服生化汤。块痛未除。仍以生化汤治之。 
暑月产后。内服生化汤以除块痛。外用热衣暖腹。方能消恶止痛。若失于盖暖。亦难取效。 
产后一二日内。块痛未止。忽脱晕。汗多而厥。口气渐冷。即于生化汤中加用人参。黄 。以扶危急。日夜频服三 
四剂必效。 
产后七日内。因食冷物。血块凝结痛甚。宜于生化汤内加肉桂五七分。 
产后三四日内。服生化汤三四剂。块痛未减。得按揉而稍安者虚也。可加参二三钱。 
产后三日内。血块痛。人参当缓。如遇危症。从权加参救急可也。病势一转。则当减参。只服本方。自能取效。 



<目录>

<篇名>血崩血晕

属性：血崩宜审血色之红紫。形色之虚实。如血紫有块。宜去其败血。若留之反作痛。不可以崩论。如鲜红之血大来。乃 
是心因惊伤不能生血。肝因怒伤。不能藏血。脾因劳伤。不能统血。当以崩治之。宜于生化汤中加荆芥穗五分。连服几 
剂则行中有补而血安矣。若形脱气促。或有汗晕厥。牙关紧闭。昏乱将绝。先用韭菜数十茎。细切放酒壶内。以滚醋一 
碗泡入。将大口塞住。以小口对鼻孔熏之。速煎生化夺命汤灌救。如气欲绝。药不能入。即将鹅毛管插口内。用酒杯盛 
三四分灌之。如灌下腹渐温暖。连服数剂可活。再用绵衣烘热。替换揉腹。方无他患。如产后半月崩来。又宜滋荣益气 
汤以升举之。世医治崩。每以棕灰止之。此治末之法。即有偶效。祸不旋踵慎之。 



<目录>血崩血晕

<篇名>生化夺命汤

属性：川芎（二钱） 当归（四钱） 干姜（炙黑五分） 甘草（炙三分） 桃仁（去皮尖研十一粒） 肉桂（三分服二 
剂去此味） 
上药加黑枣一枚。用水一盏半煎七分。稍热服。 
汗多加人参二钱。生黄 二钱。两手脉伏。或右手脉绝。加麦冬一钱。五味子十粒。如灌药得苏。其块痛未除。当 
减去参 。只服生化汤。除块定痛。若块痛已除。仍加参 。口渴加麦冬。腹泻加茯苓。有痰加竹沥一匙。姜汁半匙。 
若胃中久不纳食。闻药气即呕。先用人参一二钱煎汤。调饭锅焦末服之。以通胃气。此等危症。一日内须服二三剂。方 
保无虞。 



<目录>血崩血晕

<篇名>滋荣益气汤

属性：川芎（一钱） 当归（二钱） 人参（二钱） 黄 （生用二钱） 生地（二钱） 于术（二钱） 麦冬（一钱） 陈 
皮（五分） 升麻（四分） 防风（三分） 白芷（四分） 甘草（炙四分） 荆芥穗（四分） 
上药加黑枣一枚。用水一盏半煎七分。稍热服。 
汗多加麻黄根。（麻黄发汗。根止汗。宜用根。）五分。浮小麦一撮。大便不通加肉苁蓉二钱。气不舒展加木香一钱。 
有痰加竹沥一匙。姜汁半匙。咳嗽加苦杏仁二钱。惊悸加炒酸枣仁一钱。柏子仁一钱。伤食加神曲一钱。炒麦芽一钱。 
伤肉食加炒山楂一钱。砂仁八分。 
眼黑头眩。昏迷不省人事。即是血晕。其因有三。一因劳倦甚而气竭神昏。二因血大脱而气欲绝。三因痰火乘虚泛 
上而神不清。患此三者。急服生化汤。以行块定痛。化旧生新。斯血遂生而气转清。频服数剂。治其昏乱。气血即定矣。 
外用前韭醋熏鼻之法治之。切勿认为恶血上冲。昏迷心窍。以致轻用散血之剂。亦勿认为痰火。而用消耗之品。庶无贻 
患。 
血晕形色俱脱。服生化夺命汤。倍加人参。万勿疑为太补。以致迁延不救。如痰火乘虚泛上而晕。于生化汤中加橘 
红四分。甚虚亦加人参二钱。肥人多痰加竹沥一匙。姜汁半匙。 
晕症切勿用苏木破血等药。若血块痛甚。以生化汤调益母膏。或送鹿角灰。或送延胡索散俱效。 



<目录>血崩血晕

<篇名>延胡索散

属性：延胡索（一钱） 肉桂（六分） 
上药用生化汤调服。 
儿已产下。烧铁秤锤。令红投醋盆中。使产妇闻醋气。可免血晕之患。 



<目录>

<篇名>手足厥冷

属性：产时用力过多。劳倦伤脾。孤脏不能自主。故手足逆冷而厥气上行。经云。阳气衰于下。则为寒厥是也。非大补不 
能回阳。岂是芎归数钱。照常一日一服。而能扶将绝之气血耶。必于生化汤中倍加人参。一昼夜服二三剂。使药气接续 
不断。则气血旺而精神复。厥症自止矣。若服药而口渴。另用生脉散以代茶助津。以救脏燥也。或四肢逆冷泻痢。有类 
伤寒阴症。仍服生化汤倍加人参。酌加附子四五分。生黄 二钱。则可回阳止逆。经云。厥气上行。满脉去形。谓逆气 
上行满于经络。则神气渐散矣。大抵手足厥冷。由于气血并竭。神将离而机欲息。仅此呼吸一线之留。设非大剂参 。 
断难倚仗。此数十年经验之论。非敢凭虚臆造。以误人也。 



<目录>手足厥冷

<篇名>生脉散

属性：人参（一钱） 麦冬（一钱） 五味子（十粒） 
上药用水七分盏。煎四分热服。 



<目录>

<篇名>类伤寒

属性：产后发热。恶寒头痛。勿误为太阳症。寒热往来。胸满胁痛。勿误为少阳症。凡此皆因气血两虚。阴阳不和。有类 
外感而实非外感也。即或偶冒风寒。亦当以末治之。夫以脱血之后。而有发热恶寒。头疼胁痛等症。设投以散剂。重发 
其汗。则病未消。而元气已消。其害可胜言哉。仲景云。亡血家慎勿发汗。丹溪云。产后万不可表。斯言尽之矣。况生 
化汤有芎姜二味。亦寓发散之义。就本方照后量加之法。速服数剂。诸症自除。 



<目录>类伤寒

<篇名>生化汤量加法

属性：感冒风寒加防风四分。不应加连须葱头两个。呕吐加藿香三分。生姜二钱。汗多气短加人参二钱。汗出微喘亦加人 
参二钱。烦渴加麦冬一钱。五味子十粒。有痰加橘红四分。伤食加神曲一钱。伤肉食加山楂一钱。砂仁末六分。 
潮热自汗。谵语便闭。勿认为阳明症。口燥舌干咽痛。勿认为少阴症。夫产后潮热自汗谵语。悉属阳虚。与阳明症 
之热邪入腑迥异。口燥舌干咽痛。多由血竭。与少阴症之热邪铄肾悬殊。至于便闭。并非热邪结聚胃中。致有燥屎。岂 
可妄议攻下。盖产后劳倦伤脾。运化为难。兼之津液内竭。十九患此。并宜服养正通幽汤以润之。保无他患。 



<目录>类伤寒

<篇名>养正通幽汤

属性：川芎（二钱） 当归（六钱） 甘草（炙五分） 人参（一钱） 黄 （生二钱） 陈皮（一钱） 桃仁（去皮尖 
研十一粒） 黑芝麻（炒研二钱） 肉苁蓉（酒洗一钱） 
上药用水二盏。煎七分稍热服。 
汗多加麻黄根。（麻黄发汗。根止汗。宜用根。）五分。口燥加麦冬一钱。腹满咽干便结加枳壳六分。汗多谵语便实 
加茯神二钱。炒酸枣仁一钱。柏子仁一钱。生白术二钱。 



<目录>

<篇名>类中风

属性：气血暴竭。肢体无以濡养。忽然牙关紧闭。筋脉拘挛。两手搐搦。有类中风。或虚火上泛有痰。切勿误用治风消痰 
之剂。以重其虚。当以滋荣活络汤治之。 



<目录>类中风

<篇名>滋荣活络汤

属性：川芎（二钱） 当归（三钱） 甘草（炙五分） 人参（一钱） 黄 （生二钱） 麦冬（一钱） 茯苓（二钱） 天 
麻（一钱） 荆芥（四分） 防风（五分） 橘红（五分） 
上药用水二盏。煎七分稍热服。 
汗多加麻黄根。（麻黄发汗。根止汗。宜用根。）五分。惊悸加炒酸枣仁二钱。大便不通加肉苁蓉二钱。有痰加姜制 
半夏一钱。竹沥一匙。姜汁半匙。伤食加神曲一钱。 



<目录>

<篇名>类疟

属性：产后半月内外。寒热往来。其发有期。有类疟症。此由气血两竭。阳虚寒作而阴虚发热也。惟调其气。补其血。则 
寒热自除。慎勿用柴胡以发表。芩连栀柏以退热。多致危殆不救。当以人参养胃汤。参术膏。日夜间服。 



<目录>类疟

<篇名>人参养胃汤

属性：人参（一钱） 黄 （生二钱） 白术（生二钱） 当归（二钱） 半夏（姜制一钱） 青皮（四分） 茯苓（一 
钱五分） 藿香（五分） 乌梅（一枚） 
上药用水一盏半。煎七分热服。 



<目录>类疟

<篇名>参术膏

属性：人参（五钱） 白术（生八两） 
上药用沙锅盛水。煎三次取汁熬膏。每日早晚以一小钟。开水调服。 



<目录>

<篇名>妄言妄见

属性：心藏神。肝藏魂。心有血而神存。肝得血而能视。产后气血暴虚。神魂无所根据倚。以致言语无伦。而目多妄见。万 
弗认为鬼邪。信用符水。往往不救。如块痛未除。先服安神汤。块痛已除。急须服补元汤。以培养气血。自获全效。此 
一定法也。 



<目录>妄言妄见

<篇名>生化安神汤

属性：川芎（二钱） 当归（四钱） 干姜（炙黑五分） 甘草（炙三分） 茯神（二钱） 枣仁（炒一钱） 桃仁（去 
皮尖研十一粒） 
上药加黑枣二枚。用水二盏煎七分热服。 



<目录>妄言妄见

<篇名>生化补元汤

属性：川芎（一钱） 当归（三钱） 干姜（炙黑四分） 甘草（炙四分） 人参（二钱） 黄 （生二钱） 于术（生 
二钱） 茯神（二钱） 枣仁（炒一钱） 橘红（三分） 桃仁（去皮尖研七粒） 
上药加莲子十粒。黑枣二枚。用水二盏。煎七分食远热服。 
汗多加麻黄根。（麻黄发汗。根止汗。宜用根。）五分。有痰加竹沥一匙。姜汁半匙。大便不通加肉苁蓉二钱。 



<目录>

<篇名>气短

属性：似喘非喘。气不相续。有兼痰兼热之分。亦或头痛发热恶寒。有似外感。切勿作外感治。以生化益气汤主之。 



<目录>气短

<篇名>生化益气汤

属性：川芎（一钱） 当归（二钱） 干姜（炙黑三分） 人参（二钱） 黄 （生二钱） 枣仁（炒二钱） 甘草（炙 
四分） 麻黄根（麻黄发汗根止汗宜用根五分） 桃仁（去皮尖研九粒） 浮小麦（二钱） 
上药用水一盏半。煎七分热服。 
有痰加竹沥一匙。姜汁半匙。咳嗽加苦杏仁十一粒。姜制半夏八分。口渴加麦冬一钱。五味子七粒。 



<目录>

<篇名>发喘

属性：发喘乃产后第一危症。盖肺受脾禀。此时血亡气脱。肺不能运气。生脉以顺呼吸而喘作矣。若不速治。多致不救。 
如气血犹未大竭。块痛未除。补剂稍缓。先服生化汤一二剂。以行块定痛。然后加参。若血崩喘甚。形色大脱。则危极 
矣。难论块痛。宜从权于生化汤内加人参四钱。以救危急。须于一二时辰之内连进二剂。俟其稍定即服生化益气汤。除 
去黑姜。麻黄根二味。间有得生者。 



<目录>发喘

<篇名>生化益气汤

属性：（方见前） 



<目录>

<篇名>咳嗽

属性：产后七日内。偶感风寒。鼻塞咳嗽声重者。于生化汤中加杏仁。苏子。陈皮。以顺气化痰。切勿发表。兼忌凉药。 



<目录>

<篇名>自汗

属性：经云。摇体劳苦。汗出于脾。惊而夺精。汗出于心。有所恐惧。汗出于肝。产后因劳伤脾。因惊伤心。因恐伤肝。 
每多心慌。自汗之症。惟块痛未除。参术未可遽用。于生化汤中加炒枣仁二钱。设心慌无主。 汗出。形色又脱。此 
是汗多亡阳。又当从权于生化汤中。倍用人参。以救危急。服后汗仍不止。以调胃参 汤治之。冀可活十之四五。 



<目录>自汗

<篇名>调胃参汤

属性：人参（三钱） 黄 （生二钱） 当归（二钱） 桂枝（四分） 防风（三分） 麻黄根（麻黄发汗根止汗宜用根 
五分） 
上药加黑枣一枚。用水一盏半。煎七分食远热服。 
口渴加麦冬一钱五分。五味子九粒。有痰加橘红四分。虚脱手足冷加熟附子五分。黑姜四分。牡蛎一钱。 



<目录>

<篇名>盗汗

属性：睡中汗出。觉则止。此为盗汗。属阴虚。然不可偏用阴药。宜兼服参 。俾气旺则能生阴。效如影响。生化汤调牡 
蛎散服。 



<目录>盗汗

<篇名>牡蛎散

属性：牡蛎（ 二钱） 人参（二钱） 黄 （生二钱） 当归（三钱） 熟地（三钱） 麻黄根（麻黄发汗根止汗宜用 
根一钱） 小麦麸皮（炒黄二钱） 
上药研末和匀。每服三钱。 



<目录>

<篇名>大便不通

属性：产后血少肠燥。传化为难。大便恒多秘结。经云。脏得血而能液。当补血为主。加以益气之品。服养正通幽汤数剂 
而安。设妄用下利峻药。愈通愈秘。卒至不救慎之。 



<目录>大便不通

<篇名>养正通幽汤

属性：（方见类伤寒） 



<目录>

<篇名>小便不通

属性：产后脾胃气虚。不能通调水道。下输膀胱。往往小便短涩。切忌分利。当补以提之。益气生脉汤极验。 



<目录>小便不通

<篇名>益气生脉汤

属性：人参（二钱） 黄 （生二钱） 五味子（九粒） 麦冬（二钱） 当归（三钱） 茯苓（一钱） 升麻（四分） 葛 
根（一钱） 甘草（炙四分） 
上药用水一盏半。煎七分热服。 



<目录>

<篇名>呕吐不纳谷

属性：呕者声与物俱出。吐者有物无声。此由脾胃虚弱。或寒气所客。或饮食所伤。以致气逆而食不得下。在七日内块痛 
未除。宜服安胃行血汤。块痛已除。而呕不止。谷气不纳。服加减六和汤。服前二方。胃和呕止。服补中调胃汤。惟呕 
吐而见呃逆者。是谓土败木贼。大率难治。 



<目录>呕吐不纳谷

<篇名>安胃行血汤

属性：川芎（二钱） 当归（四钱） 干姜（炙黑五分） 人参（一钱） 砂仁（四分） 藿香（四分） 甘草（炙三分） 
桃仁（去皮尖研十四粒） 



<目录>呕吐不纳谷

<篇名>加减六和汤

属性：川芎（一钱五分） 当归（三钱） 干姜（炙黑四分） 人参（一钱） 茯苓（二钱） 陈皮（五分） 扁豆（炒 
二钱） 山药（炒三钱） 藿香（三分） 白豆蔻（四分呕止减去） 



<目录>呕吐不纳谷

<篇名>补中调胃汤

属性：人参（二钱） 于术（生二钱） 当归（二钱） 干姜（炙黑四分） 陈皮（八分） 茯苓（一钱） 扁豆（炒二 
钱） 山药（炒二钱） 甘草（炙四分） 



<目录>

<篇名>伤食

属性：伤食必于补气血药中审所伤何物。以消导药佐之。如伤谷食宜神曲谷芽。伤肉食宜麦芽山楂。伤果食腹内痛甚宜吴 
茱萸砂仁。世医每遇此症。专消无补。反伤胃气。不应又误认为原伤。食物未消。倍加宽胸耗气之品。甚至绝谷数日以 
垂危者。此际已无药可用。惟煎独参汤二三钱。调饭锅焦末。渐渐与之。或可十救四五。 



<目录>

<篇名>膨胀

属性：产妇素弱。临产又劳。中气不足。胸膈窒滞。胃虽纳谷。传化艰难。医者误认伤食。而擅用消导之剂。或因气郁。 
而专事疏散。或因大便秘结。而妄议攻下。此膨胀所由来也。治法当大补气血为主。所谓塞因塞用。其效甚 
捷。先服独参汤。调饭锅焦末。以通胃气。次服养生化滞汤。则脾运而胀消矣。 



<目录>膨胀

<篇名>养生化滞汤

属性：川芎（二钱） 当归（三钱） 人参（一钱） 于术（生二钱） 陈皮（八分） 香附（制五分） 茯苓（二钱） 甘 
草（炙三分） 大腹皮（四钱） 桃仁（去皮尖研十一粒） 
上药用水一盏半。加黄酒一小钟。煎七分热服。 
大便秘结。加肉苁蓉二钱。误服大黄加生黄 四钱。倍用人参。胀甚人参可加至四五钱。丹溪先生治产后膨胀。参 
服至半斤以上。大便方通。肿胀方退。 



<目录>

<篇名>泄泻

属性：产后泄泻。悉属脾虚。亦有因寒因食之殊。惟热泻甚少。治法与杂症诸泻不同。诚以恶露未消。难以遽补。元气暴 
竭。难以议消。太温恐新血流崩。骤寒虑血凝变症。大抵产后患此。先宜服生化汤。加茯苓一钱五分。俟二三剂后块痛 
已除。方能补脾。消食温中。随症施治。产毕即泻。服诃皮生化汤。胎前久泻至产后不止。服参苓生化汤从权以济甚危。 
块痛已除。服加味生化汤。因寒因食。分别调治。惟审系实在热泻。去黑姜肉果二味。切勿加以凉药。免致血寒。贻患 
不可不慎。 



<目录>泄泻

<篇名>诃皮生化汤

属性：川芎（二钱） 当归（三钱） 诃子皮（八分） 干姜（炙黑五分） 茯苓（一钱五分） 肉果霜（五分） 莲子 
（十粒） 桃仁（去皮尖研十四粒） 甘草（炙五分） 
两服后不止。加人参一钱五分。口渴加麦冬一钱。五味子九粒。人参一钱。 



<目录>泄泻

<篇名>参苓生化汤

属性：川芎（二钱） 当归（三钱） 诃子皮（八分） 人参（一钱） 干姜（炙黑五分） 肉果霜（五分） 茯苓（一 
钱五分） 山药（炒二钱） 甘草（炙五分） 莲子（九粒） 糯米（炒黄三钱） 
块痛未除。去肉果。块痛已除。加生于术二钱。陈皮三分。 



<目录>泄泻

<篇名>加味生化汤

属性：川芎（一钱五分） 当归（炒二钱） 干姜（炙黑四分） 人参（二钱） 于术（生二钱） 茯苓（一钱五分） 陈 
皮（五分） 泽泻（八分） 肉果霜（五分） 甘草（炙五分） 莲子（九粒） 
因寒作泻。倍用黑姜。腹痛泄水。饮食不化。加砂仁八分。炒山楂二钱。炒麦芽二钱。久泻不止。加升麻一钱。 



<目录>

<篇名>痢疾

属性：七日内外。患赤白痢后重便脓。最为难治。夫痢以通利为主。然产后而欲推荡秽邪。虑元气之虚弱。欲滋补气血。 
恐积滞之留连。余于此症。斟酌数四。只有服生化汤。去黑姜。加木香四分。方能并行不悖。服二三剂不应。接服香连 
生化汤。应手可愈。惟产妇体气素浓。已及一月。可用推荡之法。若体气素弱。虽产月余。难议攻下。如槟榔枳实浓朴 
大黄之属用之。产后鲜有不成败症者。可不谨欤。 



<目录>痢疾

<篇名>香连生化汤

属性：川芎（一钱五分） 当归（三钱） 赤芍（酒炒一钱） 茯苓（一钱） 木香（三分） 黄连（姜汁炒四分） 甘 
草（炙四分） 枳壳（五分） 陈皮（三分） 
上药用水一盏。煎五分。空心服。 



<目录>

<篇名>烦闷

属性：烦为虚烦。闷为满闷。虚烦者血液耗散。心神不守。宜猛进独参汤。满闷者胸膈郁滞。恶露攻心。宜生化汤。用水 
磨木香二分冲服。虚甚加参。此二症。设误用枳壳香附乌药峻烈之品。则元气蚀损。而病转加剧。 



<目录>

<篇名>产后调护法

属性：产毕须闭目稍坐。然后上床。以被褥靠之。暑月以席卷。数枕靠之。若自己把持不住。令老练女人靠之。不可实时 
睡倒。常以手从心至脐。随意按摩。俾恶露下行。房中安放醋盆。以烧红烈炭 之。以防血晕。 
腹上用小衣烘热。替换温之。虽暑月不可仅盖单被。毋令腹寒而血块作痛。 
冬末春初。天气严寒。宜闭密产室。紧塞隙孔。四围置火。常令暖气和融。以免他患。但不宜熏香。走泄真气。 
才产不宜食物。即服生化汤二三剂。饥甚先服白米汤一盏。次食白粥。十日内食物宜淡。切忌饮冷。半月后方可食 
鸡子。亦须打开煮之。以防脾虚难化。盈月食猪羊肉。亦须撙节。酒虽活血。然气性剽悍。亦不宜多。 
七日内不宜梳洗。尤忌濯足。惟恐招风受湿。疾病蜂起。昼夜令人陪侍。毋致虚惊。变症百出。 
言语宜慎。勿以多言。耗散元气。勿以爱憎。辄生恼闷。以中气馁弱。二者均能致病。 

