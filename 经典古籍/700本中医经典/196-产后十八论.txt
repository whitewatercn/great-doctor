
<篇名>产后十八论
书名：产后十八论
作者： 
朝代： 
年份： 



<目录>

<篇名>序

属性：余素不知医，且不信医。每见世之庸医，偏执浅见，任意妄治，悖理误人者，指不胜屈。 
故自谓∶嗜欲饮食稍为慎节，便可寡病。持此意几三十年。岁丁酉，子媳孕，余望孙甚切，而媳 
素弱多疾，临产愈甚，举家惶惶，莫知所为。延医十数，聚论纷然，无济干事，真呼吸死生 
也。适妹丈施君以《产后十八论》见与云∶得之世医，为效甚奇。余心疑之。既而无计可施，乃 
按症投药，一服而子母保安，其应如响。余犹谓适然。尔后，值家人妇三、四辈，皆产后危 
症，按论而治，不爽毫厘。真若以手之去物，而余始稍信焉。尚不敢播之于人，族党亲友间，以 
此方治之者，无不神验。历年以来，百投百效，交口相传，溢于四方，然后知治之自有真焉。 
药当通神诚哉言矣！于是有公世之志，而愿不知医者，勿吾向日之所疑疑之焉。 
\x雍正己酉三月朔 溪觉河图道先氏漫书\x 



<目录>

<篇名>产后十八论神奇验方

属性：红花（二两） 官桂（一两五钱，如妇人年三十以外加五钱） 熟地（一两） 当归（一两） 
雄黑豆（一两） 莪术（一两，面煨） 赤芍（一两） 蒲黄（二两，炒） 干姜（一两，三十岁外加五钱） 
上药九味，如法炮制，共为细末，盛瓷瓶内，临用时每服三钱。凡患产后诸症，细查《十八 
论》中，必其所患与所论相符，乃照所论引子，用水二钟，煎七分，将前药三钱冲入，搅匀，空心温 
服即效。其服数不拘多少，总以病好为度，大约重者不过四、五服，轻者二、三服而已。 
\x第一论\x 
孕妇有患热病六、七日，小腹疼痛欲死，指甲青色而口中出沫者，皆因脏腑热极，以致子 
死腹中，不能顺下耳。若服此药即产，用滑石、榆皮各一钱，水二钟，煎汤七分，加陈酒三分， 
和药三钱，热服之。 
\x第二论\x 
凡难产者，因子在母腹十个月，或有余血凝结为块，名曰儿枕。生时儿枕先破，败血流入衣 
胞中，所以难产。急服此药逼去败血，自然易生。用炒黄燕子粪、滑石、榆皮各一钱，煎汤，照前入酒 
和药服。 
\x第三论\x 
胎衣不下，败血流入衣中所致，照前引服。 
\x第四论\x 
产后三、五日起坐不得，眼见黑花，及昏迷不识人者，因败血流入五脏，奔注于肝。若误认为暗风 
治之，必死，惟此药能救。用陈酒一盅，将生铁烧红，浸俟冷取出，再烧红浸之，如是三次。用榆根皮 
炭、元胡索各一钱，共此酒煎汤七分，入童便三分，和服药。 
\x第五论\x 
产后口干心闷，多烦渴者，乃血气未定，便吃腥酸热物，以致余血结聚于心，故有此症。用当 
归一钱，煎汤，亦入童便三分，和药服。 
\x第六论\x 
产后寒热往来，头疼腰背痛者，皆产时偶受风邪，入于肠内，败血不尽，上连心肺，下至肝肾， 
故有此症，照前引服。 
\x第七论\x 
产后发热，或遍身寒冷，皆因散血攻注于四肢，停滞日久，不能还原，仍结脓血，甚至四肢 
俱肿。若作水肿必误。盖水肿则喘，小便涩滞；气肿则四肢寒热，须细心辨明。先服此药，逐去 
散血，次服通宝立效。用官桂、红花各一钱，煎汤，入陈酒三分，和药服。 
\x第八论\x 
产后言语颠狂，眼见鬼神，乃散血攻心所致。急服此药，用当归一钱、酒半盅，煎服，入 
童便三分，和药服。 
\x第九论\x 
产后失音不语，是七孔九窍多被败血冲闭所致。用元胡索、粽皮各一钱，煎汤，入陈酒三分， 
和药服。 
\x第十论\x 
产后腹痛兼泻痢，或腹胀虚满者，皆因月中误吃生冷热物，而余血结聚，日久渐甚，腹胀 
疼痛，米壳不消，或脓血不止，水气入肠冷痛，或败血入小肠变赤白带。须先服此药，逐去败血， 
然后调治泻痢。用葛根一钱，煎汤，入童便、陈酒，和药服。 
\x第十一论\x 
产后百节疼痛，乃败血入于关节之中聚结，虚胀不能还原故耳。用陈酒半盅，牛膝一钱， 
煎汤，入童便三分，和药服。 
\x第十二论\x 
产后血崩如鸡肝色，昏闷发热者，因败血未定，误吃腥酸等物所致。用樟柳根、杏胶各 
一钱，煎汤，入陈酒三分，和药服。 
\x第十三论\x 
产后昏迷惊恐，气逆咳嗽，四肢寒热，口干心闷，或背膊酸肿，腹中时痛，皆因血未还原， 
早吃热物、面食，致有此症，日久甚至月经不通，黄赤带下，而小便或滑或胀。急服此药，用 
引同前。 
\x第十四论\x 
产后胸隔气满，呕逆，因败血未净，故心如有恶物，兼之肺气不清，不可作伤食治。宜服 
此药，用引同前。 
\x第十五论\x 
产后小便赤色，大便涩滞，或产户胀肿，乃败血流入小肠，闭却水道所致。切勿认作淋涩， 
当服此散，用引同前。 
\x第十六论\x 
产后舌干鼻衄，绕项生点，因败血流入五脏，可用当归一钱，陈酒半盅，煎汤，入童 
便三分，和药服。 
\x第十七论\x 
产后腰痛眼涩，或浑身拘挛，牙关紧闭，或两脚弓状如中风者，因百日内过行房事所致。 
用虾蟆、麻子各一钱，煎汤，入陈酒三分，和药服。 
\x第十八论\x 
产后脏腑不安，言语不得，咽喉作蝉声，乃月中吃热物或停宿食，而败血攻注，喘息间有， 
上下往来，与牙关相紧，故有此症。用乳香一钱，煎汤，入陈酒三分，和药服。 

