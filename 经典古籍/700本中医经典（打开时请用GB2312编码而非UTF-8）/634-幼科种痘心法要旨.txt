
<篇名>幼科种痘心法要旨
书名：幼科种痘心法要旨
作者：吴谦  
朝代：清  
年份：公元1644-1911年  



<目录>

<篇名>正文

属性：夫痘，胎毒也。伏于有形之始，因感而发，为生人所不能免。然其发也，或染时气， 
或感风寒，或因饮食，或由惊恐，以病引病，为患多端，更改莫测。且其间顺吉者少，险 
逆者多，有千方百计而不能冀其愈于万一者，此其所以为难也。古有种痘一法，起自江右， 
达于京畿。究其所源，云自宋真宗时，峨眉山有神人出，为丞相王旦之子种痘而愈，遂 
传于世。其说虽似渺茫，然以理揆之，实有参赞化言之功，因时制宜之妙。盖正痘感于 
得病之后，而种痘则施于未病之先；正痘治于成病之时，而种痘则调于无病之日。自表 
传里，由里达表，既无诸证夹杂于其中，复有善方引导于其外，熏蒸渐染，胎毒尽出，又 
何虑乎为患多端，更改莫测，以致良工束手于无可如何之地耶！此诚去险履平，避危就 
安之良法也。然种痘一科，多口传心授，方书未载，恐后人视为虚诞之辞，相沿日久，无 
所考稽，使至理良法，竟置无用之地，神功湮没，岂不大可惜哉！今将种痘一法，细加 
研究，审度精详，纂辑成书，永垂千古，庶为种痘之津梁，咸登赤子于寿域也。 



<目录>正文

<篇名>种痘要旨

属性：尝考种痘之法，有谓取痘粒之浆而种之者；有谓服痘儿之衣而种之者；有谓以痘痂 
屑干吹入鼻中种之，谓之旱苗者；有谓以痘痂屑，湿纳入鼻孔种之，谓之水苗者。然即 
四者而较之，水苗为上，旱苗次之，痘衣多不应验，痘浆太涉残忍。故古法独用水苗，盖 
取其和平稳当也。近世始用旱苗，法虽快捷方式，微觉迅烈。若痘衣、痘浆之说，则断不可从。 
夫水苗之所以善者，以其势甚和平，不疾不徐，渐次而入，既种之后，小儿无受伤之处， 
胎毒有渐发之机，百发百中，捷于影响，尽善尽美，可法可传，为种痘之最优者。其次 
则旱苗虽烈，犹与水苗之法相近，儿体壮盛，犹或可施。至若痘痂之何以为顺？选苗之何 
以善藏？天时之何以得正？种期之何以为吉？调摄之何以合宜？禁忌之何以如法？形气之 
何以可种？与痘衣痘浆之弊，一一条分缕晰，细列于后。学人必细心体阅，则中有灼见，不 
致有他岐之惑，庶种法既善，而成功可必矣！ 



<目录>正文

<篇名>选苗

属性：苗者，痘之痂也。种痘者，全资乎此，以为胎毒之引导，关系匪轻。选苗时，宜留神 
细察，不可轻忽，其中有可用者，有不可用者，惟在痘之顺与不顺别之。痘之不顺者，出 
不尖圆，色不红润，浆不充满，所落之痂，黑暗而薄。此天人合病，内外合邪所致，即幸 
而得愈，亦不过良工之善为调治，非天然之美，此等痘痂，断不可用。痘之顺者，始终 
无夹杂之证，出则尖圆，色则红润，浆则充满，所落之痂，苍蜡光泽，肥大浓实。此得 
天地阴阳之正气，极顺之苗也，收而用之，效如附应。但此痂甚少，所遇无多，或不能亲 
其事而假手他人，亦必令彼身亲目睹方可。否则宁置而不用，切勿滥用，种者审之。 



<目录>正文

<篇名>蓄苗

属性：种痘必资于苗，而苗之所可恃者，在气之相通耳。若遇热则气泄，日久则气薄，触 
污秽则气不清，腑不洁则气不正，此蓄苗之法，所以不可不慎也。如遇好苗，须贮新瓷 
瓶内，上以物密覆之，置于洁净之所，清凉之处。其所贮之苗，在春天者，一月之痂可 
种。冬令严寒，四五十日之痂尚可种。盖寒则气收藏，热则气易泄，故时日有不同也。然 
于未收苗时，即当先与出痘之家明言其故，使彼乐从，无所疑忌。彼方肯用心收贮，不致稍有贻误也。 



<目录>正文

<篇名>天时

属性：种痘贵得天时，得其时则种，不得其时则不种。夫天时之正，莫过于春。春为万物 
发生之际，天气融和，不寒不热，种之则痘自随其气而发生，此正、二、三月之时，所 
以可种也。若交夏之后，六阳尽出地上，人之阳气亦皆外浮，暑热烁金，受病者众。斯 
时种痘，儿何以堪？此四、五、六月之时，所以必不可种也。至若秋令，天气清肃，收敛 
之时，虽遇可种之儿，而无引毒之具，此七、八、九月之时，势有不能种也。至于十月，名 
曰小春，虽亦可种，然斯时寒气固结，纯阴用事，不若俟冬至后一阳鼓动，借其生生之 
气，种之甚吉。此十月之所以可种，犹不若十一、十二月之尤可种也，然当可种之时，亦 
有不可种者，如春应温而反寒，夏应热而反凉，秋应凉而反热，冬应寒而反温，当其时 
而非其气，是天地不正之气也。常人感染则成时疫，小儿调理未遑，况敢言种痘乎？倘 
或遇此，只宜稍避，俟时气平定，再为议种，方保万全。亦有未种之时，天时甚正，既种 
之后，忽尔寒暄不时，此又人事所遇不齐，偶尔变气，出乎意外者也。则宜屋中适其寒温， 
顺会天时，常烧辟秽香，饮食起居，更加谨慎，可保无恙。种痘者宜详审而体察之。 



<目录>正文

<篇名>择吉

属性：下苗之日，必择成日、开日、栽种日及合天月二德日则吉。倘三者不能兼备，即成、 
开之日亦可。若值人神所在之日，忌不可种。 
种痘吉日∶ 
成日 开日 栽种日 
天月二德日∶正、五、九月在丙。二、六、十月在甲。三、七、十一月在壬。四、八、十 
二月在庚。 
人神所在之日∶十一日在鼻柱。十五日在遍身。 



<目录>正文

<篇名>调摄

属性：种痘之在调摄，最为紧要，自始至终，不可稍忽，如避寒热、慎饮食是也。天气严寒， 
盖覆宜温暖，勿使受寒，恐被寒气所触，则痘不得出。亦不可过于重棉叠褥，使热气壅 
滞，致痘不宣发。天气温暖，盖覆宜适中，恐客热与毒相并，致增烦热。亦不可轻易着单 
露体，使寒邪外侵，阻遏生发之气。此寒热所以贵得其平也。人之气血，必藉饮食生化， 
痘之始终，全赖贵此。若饮食亏少，气血何所资助乎？但不可过甚，若过饮，则饮停不 
化津液；过食，则食滞必生痰热。所以吮乳之儿，不多乳、不阙乳；能食之儿，勿餐辛 
热炙爆，勿啖粘硬生冷，勿恣意茶水，勿使饮凉浆，食不过饱，亦不过饥，此饮食所以 
贵得其平也，至于寒热饮食之外。凡举止动作，既不可任意骄纵，亦不可过于拂逆，惟 
在调摄之人，耐其性情，兢兢业业，善为保护。不但慎于既种之后，且当慎于未种之先； 
不但慎之见苗之初，尤当慎之落痂之后。种痘者，宜谆谆告诫，务期详细，使彼知关系 
匪轻，心存谨慎，如法调摄，始保万全。倘稍有不谨，以致小儿或为寒热所侵，或为饮 
食所伤，咎将谁诿乎？此不知调摄者，所以断不可与种也。 



<目录>正文

<篇名>禁忌

属性：种痘之家，房中最要洁净，切忌冲犯。最 
喜明亮，不可幽暗。择老成耐事之人，经过小儿出痘者，令其调护，不离左右。一切禁 
忌，俱当谨遵。勿詈骂呼怒，勿言语惊慌，勿对梳头，勿对搔痒，勿嗜酒，勿歌乐。凡房 
中淫液气，妇人经候气，腋下狐臭气，行远劳汗气，误烧头发气，误烧鱼骨气，吹灭灯 
烛气，硫磺柴烟气，葱蒜醉酒气，沟渠污浊气，悉宜避之。更当预嘱其左右之人，倘值 
迅雷、烈风、豪雨之变，大宜安定，勿使儿惊，其伸帐宜谨，盖覆宜密，切勿暴动生风。 
常烧避秽香，以避偶尔不正之气。再令人谨伺其门，不许生人往来，许僧、道、师、巫、 
孝服之人入室。以上禁忌，一一遵守则吉，稍有疏忽，每至败事。种痘者切宜谆谆告诫之。 
\x辟秽香\x 
南苍术（半斤） 川大黄（四两） 
上锉细片，炉中烧之，不可间断。 



<目录>正文

<篇名>可种

属性：小儿面部红润，精采明亮透达，印堂、山根、年寿、眼下、口角无青暗之色。 两目 
黑白分明，视瞻平正，愈看愈有神气精光。囟不陷、不填。头不解颅。鼻孔不小。 
气清不浊。声音清亮。 天柱骨正，颈不歪斜。骨肉相称，又宜紧束，肥不见肉，瘦 
不露骨。小便远而长，肾囊紧小，微带紫黑色，如荔枝壳。 身无癫癣疮疥。 项元 
结核。 腹无积聚， 形气充实。 精神强健。 脏腑调顺。脉息和平。 以上皆可种。 



<目录>正文

<篇名>不可种

属性：小儿面色青白，或黧黑、痿黄，无喜色，无精采。两目黑多白少，白睛带青色，视瞻歪 
斜，暗昧无神。 囟陷囟填。 解颅。 囟不合。 五软。 五硬。 龟胸。 龟背。 
鹤膝。 鼻孔小。 气浊。 声音不亮、不长，肉不束，骨松如发面样。 身体瘦无 
肉。 身有 癣、疮疥。 腹有疳积。 项有结核。 病后元气未复。素有惊痫之证。 
失乳之后。 气血不足。脾胃虚弱。 精神倦怠。 脉不和平。 以上皆不可种。 
凡小儿父母，行事疏忽，不知调摄，不听禁忌，不信医药，过于溺爱骄纵者，亦断不可与种。 



<目录>正文

<篇名>水苗种法

属性：种痘之时，要细阅小儿气血冲和，脏腑均平，内无痰热食积所伤，外无六淫之气相 
侵，方可用上好痘痂种之。一岁者，用二十余粒。三四岁者，用三十余粒，置于净瓷钟 
内，以柳木作杵，碾为细末，以净水滴三五点入钟内，春温用，冬热用。干则再加水几 
点，总以调匀为度，不燥不湿。用新棉些须摊极薄片，裹所调痘屑在内，捏成枣核样，以 
红线拴定，仍留寸许，长则剪去。将苗纳入鼻孔，分男左、女右，不可离人，时时看守。 
倘小儿用手拈弄，急禁止之。或被嚏出，急将苗塞鼻内，不可稍缓，恐泄苗气。下苗后 
必六个时辰为度，然后取出。如遇天气严寒，多留数刻；若遇时令和暖，早取数刻亦可，要 
在临时斟酌。痘苗取出之后，其苗气渐次而入，传遍五脏。至七日始发热，发热三日而 
苗见，见苗三日而出齐，出齐三日而灌浆，浆足三日而回水结痂，大功成矣！ 



<目录>正文

<篇名>五脏传送之理

属性：鼻者，肺之外窍也。水苗种法，以苗塞鼻中，其气先传于肺；肺主皮毛，肺传于心； 
心主血脉，心传于脾；脾主肌肉，脾传于肝；肝主筋，肝传于肾。肾主骨，痘毒藏骨髓之 
内。感苗气而发，其毒自骨髓尽达于筋，肾脏之毒解矣；自筋尽达于肌肉，肝脏之毒解 
矣；自肌肉尽达于血脉，脾脏之毒解矣；自 
血脉尽达于皮毛，心脏之毒解矣；自皮毛尽达于颗粒，肺脏之毒解矣。五脏之毒层递而 
解，然后毒化浆成，收靥落痂。此种痘传送之次序也，不可不知。 



<目录>正文

<篇名>旱苗种法

属性：旱苗种法，用银管约长五六寸，曲其颈，碾痘痂极细，纳于管端。按男左、女右，对 
准鼻孔吹入之，至七日而亦发热。今时多用此法，盖取其简便捷入，不致脱落而有透泄 
苗气之患也。第恐后人用之不善，轻吹之则不骤入，重吹之则迅烈难当。且恐流涕过多， 
苗随涕去，往往不验。今欲垂法后世，当取其法之和平稳当万全者，而则效之。此所以独取于水苗也。 



<目录>正文

<篇名>痘衣种法

属性：小儿出痘者，当长浆浆足之时，则彼痘气充盛，取其贴身里衣，与未出痘之儿女服 
之，服二三日，夜间亦不脱下，至九日、十一日始发热，此乃衣传。然恐气薄不透，多 
有不热不出，其法不灵，故不可用。 



<目录>正文

<篇名>痘浆种法

属性：择小儿出痘之顺者，取其痘浆以棉拭之，分男左、女右，塞入鼻中，亦能发痘。但取 
痘浆之时，不令本家知觉，捏破痘浆，盗以作种，使彼真气宣泄，毒不能解，此忍心害 
理不仁之事也。同志者切宜深恶而痛绝之，又岂可尤而效之也哉！ 



<目录>正文

<篇名>信苗

属性：种痘发热以前，小儿面部上忽出颗粒似痘，名曰信苗，此痘之将发毒瓦斯之标也。色 
红而软，听之自消。若红紫坚硬，有如鱼目者，急以银针挑破，上以二圣散则无虞。 
\x二圣散\x 
明雄黄 紫草（各等分） 
共碾为细末，用油胭脂调上。 



<目录>正文

<篇名>补种

属性：下苗后，宜令亲切之人左右看守，恐他人用心之不慎也。若视为泛常，看守疏忽，恐 
小儿恶其苗塞鼻中，不时捏出，使苗气一泄，种多不验。所以种而不发者亦有之也。然或 
小儿五内壮实，不受苗气，艰于传进，不发者亦有之。更有胎毒深邃，潜藏内蓄，虽苗 
气传至，不能引出，不发者亦有之。俱当俟逾十一日为度，过此不发，然后察天时和顺， 
再为补种之亦可。 



<目录>正文

<篇名>自出

属性：种痘以七日为期。五脏传遍始发热者，常也。或有至九日、十一日而发者，此传送迟 
慢之故，亦无足虑。若发热于五日以前，此时苗气尚未传至，其毒何由而发？必因种后 
适逢天行时气，小儿感染而成。是乃自出之痘，非关苗气出引者。种痘者不可不知，要 
当于未种之时，预为申明其说焉。 



<目录>正文

<篇名>治法

属性：种痘乃引毒达表，乘儿安宁无病之时，事属顺吉，又何言治。然恐痘家过于溺爱，起 
居不谨，饮食不节，此病所由生也，故治法亦所不免。当悉照治正痘之法，治之可也。 

